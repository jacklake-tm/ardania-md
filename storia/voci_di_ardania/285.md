# Anno 285


## DARKHOLD SI RIPOPOLA

Un giorno o l’altro racconterò la storia di Brad, l’accattone un po’ svitato che gira in questa zona, ma ho tanto lavoro da fare da quando l’area sta tornando a ripopolarsi. Questa gente non sa leggere né scrivere, ma sa bene come usare il piccone e qui si ritrova a lavorare indisturbata senza dover pagare permessi e guadagnando quel tanto che serve per il sostentamento della famiglia. Così in cambio di poche monete o di qualche minerale lavorato, mi adopero per leggere le missive che ricevono e per scrivere quelle che vogliono spedire. Non che abbiano una corrispondenza fittissima, specie adesso che molti si sono trasferiti qui con la famiglia. Dalla zona abbandonata che era, dopo la sciagura della peste scarlatta e della venuta delle armate del Re Nero, oggi quest’area sta tornando a vivere come prima del disastro, quando, dopo la secessione di Amon, molti minatori si erano insediati qui. Hanno recuperato alcune vecchie casupole fatiscenti e le hanno rimesse in sesto, adesso insieme al picconare sulla roccia, si sentono anche gli schiamazzi dei bambini e un buon odore di stufato proviene dalle cucine. Qualcuno ha pensato bene di avviare una piccola attività commerciale e così questa povera gente ha tutto quel che gli occorre.

Talvolta, alcuni di loro mi ricordano che uno scrivano dovrebbe star chiuso in una biblioteca, ma a me è sempre piaciuto qui; conoscere le storie di questa gente semplice, osservare alcuni strani movimenti dopo il tramonto, essere amico di strani figuri che di tanto in tanto passano da qui, mi fa sentire più vivo e utile che non chiuso tra quattro pareti. Tutto questo è fonte di grande ispirazione per me… e poi non rinuncerei al sidro di Robi per niente al mondo.

Zita, lo scrivano di DarkHold.

## Olle il Musico

### Parte I

Il bardo strimpellava distrattamente le note del liuto, più attratto dalle pietanze che uscivano dalla cucina che dalle note emesse dal suo strumento. Tutto intorno un vociare costante ma non invadente coloriva l'atmosfera di un'anonima locanda della costa. Al passaggio dell'ennesimo sformato, caldo e profumato, il brontolio di stomaco che ne seguì fu troppo forte per poter essere ignorato e il ragazzo decise di prendere in mano la serata nella speranza di condividere la tavola imbandita con gli altri clienti, forte delle monete che sapeva di poter guadagnare con la storia che si accingeva a raccontare.
Con un balzo saltò sulla sedia e alzò la voce per farsi sentire da tutti.

"Amici commensali, fratelli di tavola, posate il cucchiaio e alzate lo sguardo dal piatto. Posatelo su Olle il Musico poiché ho da raccontare una storia che vi solleticherà l'appetito."

Alcuni sguardi si alzarono, incuriositi o adirati, ma il bardo continuò come se niente fosse.

"Oggi vi narro di Meren, il dio pescatore, nato uomo e asceso a divinità.
Oh no, no! Gettate i vostri simboli santi, suvvia, e non prendete un giovane musico troppo sul serio! Non sto scomodando la nostra amata Danu e nessun suo simile.
Meren è umano, come me e te, ma la sua leggenda supera lo spazio e sconfigge il tempo poiché egli solo riuscì nelle sei prove del mare, ora conosciute come prove di Meren."

La sala, principalmente frequentata da pescatori, iniziava a guardare il cantastorie con più attenzione.

"Di umili origini, come me e te. Una rete come culla e una canna come giocattolo, Meren ha vissuto tutta la sua vita con un occhio rivolto al mare.
- Olle, non andare mai in luoghi dove non puoi vedere il mare -, così mi disse quando lo incontrai, Crom punisca la mia lingua forcuta se dico falsità!
Fu in quella occasione che mi raccontò delle sei prove di Meren, delle sfide riservate solo ai pescatori più abili, tramandate tra i pionieri dell'arte come simbolo ultimo di perizia e capacità, e utilizzate negli anni per individuare tra i tanti l'unico che si potesse definire, al di sopra degli altri, come il MIGLIOR PESCATORE D'ARDANIA!"

Alzò di nuovo la voce per adescare anche l'ultimo dei distratti. Soddisfatto del risultato, decise di avviarsi alla conclusione del suo racconto.

"Volete davvero diventare i pescatori migliori di Ardania? Volete che il vostro nome venga ricordato al pari di quello di Meren? Ebbene solo Olle può rivelarvi che il vecchio pescatore ha appeso l'amo al chiodo ed è alla ricerca di un erede a cui passare il titolo per cui ha tanto combattuto.
Trovate Meren miei prodi, ascoltatelo e preparatevi a scalzarlo dal trono del MIGLIOR PESCATORE D'ARDANIA!"

Concludendo con un profondo inchino, il bardo allunga il proprio cappello verso il centro della sala in attesa denaro.
Il tintinnio di alcune monete e il rumore di passi che si affrettavano a uscire dalla locanda, suggerirono al musico che il suo racconto, dopotutto, aveva lasciato il segno. La voce si sarebbe senz'altro sparsa.

Cara, con permesso, uno sformato per il buon Olle.

### Parte II

Erano passate un paio di settimane dalla precedente performance in quella stessa locanda e il bardo sapeva di avere l'opportunità per spennare qualcun altro tornando su quell'argomento che aveva in precedenza così intrigato la clientela. Forte di quel successo, non si fece trattenere dall'indecisione e, non appena la sala si riempì a sufficienza, attaccò subito a suonare.

"Amici ospiti, gentili commensali, prestate le orecchie al vostro amico musico poiché ho altro da raccontare sul famoso Meren e sulle sue prove!"

Come previsto, gli uomini nella locanda dedicarono la propria attenzione al cantastorie molto più rapidamente rispetto alla volta precedente.

"Ricordate il grande pescatore, rammentate le prove con cui ha sfidato i suoi contemporanei. Ebbene oggi non canto solo di lui ma canto anche di colui che per primo si è mostrato degno della sua attenzione. Non canto di un uomo, non canto di una donna. Non gli elfi silvani sono i protagonisti di questa mia storia. Le prove di Meren hanno un nuovo protagonista, dalla lunga barba e la corta statura."

Il bardo lasciò che la notizia si depositasse nelle menti già piuttosto rallentate degli ospiti della locanda e riprese a cantare.

"Gork è il suo nome e forte è il suo braccio. Gork Fortebraccio, se mi concedete l'ardire. Egli ha primeggiato sopra un nutrito gruppo di ardimentosi pescatori, che uno dopo l'altro hanno omaggiato Meren con la propria abilità, cimentandosi nelle prove da lui ideate.
Gork Fortebraccio, il primo a riconsegnare al vecchio pescatore le prede tanto agognate. Si parla di creature degli abissi, di pesci dalle enormi dimensioni e di forme di vita di ogni sorta.
Leviamoci dunque in coro per Gork Fortebraccio, il miglior pescatore d'Ardania!"

La sala proruppe in urla da stadio, chi per celebrare il vincitore chi per palesare il proprio disappunto. Il bardo non si fece interrompere e proseguì nel suo racconto.

"Ma non fermiamoci a celebrare l'ardore del solo barbuto pescatore, concediamoci invece di inneggiare a tutti i partecipanti, i valorosi che hanno esplorato i più reconditi anfratti di Ardania per portare a termine le sei prove di Meren, molti dei quali ne hanno sicuramente già risolte molteplici.
Non facciamolo, suvvia, perché Meren stesso, così mi ha detto, non intende farlo. La pesca è una competizione che vede innanzi tutto affrontarsi pescatore e preda, prima ancora che pescatore e pescatore, o almeno così il sommo tiene sempre a ricordare.
Perdonatemi, perdonatemi. A volte il vostro musico si perde in complessi giri di parole. Ma voi siete persone pratiche, quindi andrò al punto. Solo io posso confidare a tutti voi che, a prescindere dall'aver vinto oppure no le sei prove, il vecchio Meren ha ancora qualcosa in serbo, qualcosa che richiede la presenza di una nutrita ciurma di portentosi pescatori. Se dunque vi siete distinti nelle sue sei prove, controllate la vostra cassetta delle lettere, perché una missiva dall'odore nauseante di merluzzo potrebbe presto esservi recapitata.
Nel frattempo le prede sono ancora lì, catturatele per il vostro orgoglio o per esporre un bel pesce a casa vostra e impressionare qualche donzella!"

Il cantastorie, giunto ormai al termine del racconto, raccolse un'ultima volta il fiato e tuonò:

"Ma nel frattempo un boccale di birra per il prode Gork Fortebraccio e un altro per tutti i pescatori!