# Leggende, dicerie, storie e superstizioni

Riporto in questo capitolo tutto ciò che ho potuto raccogliere, leggere od ascoltare, riguardo alla stirpe dei mezz’elfi, che sia pettegolezzo, leggenda, favola o storia comunque non comprovata; non dubito che molti racconti siano sfuggiti alla mia attenzione, né che altri ne vengano creati in futuro.

## I Figli di Surtur
Tra gli umani, specialmente nelle classi sociali meno elevate, circolano molte storie e credenze, di solito prive di fondamento; per il popolo comune un mezz’elfo è destinato ad attirare guai su di sé, coinvolgendo anche tutte le persone innocenti che lo circondano. Le ragioni di questa fama, probabilmente immeritata, vanno forse ricercate nelle vicende che hanno visto sorgere i mezz’elfi. Non di rado infatti, tra gli individui meno colti, essi sono creduti in qualche modo collegati all’oscuro potere di Surtur, che, anche se indirettamente, ne ha causato la nascita. Questa superstizione si è poi rapidamente diffusa, adattata alle culture locali, ed evoluta in una generica nomea di menagrami e portatori di sfortuna.

Nelle terre occidentali il legame di queste convinzioni con Surtur è più evidente, in quanto i mezz’elfi sono visti come untori, portatori di pestilenze, o come inguaribili bugiardi: secondo la superstizione popolare possono inoltre rendersi invisibili, nonché trasformare i bambini, attraverso macabri rituali, in altri mezz’elfi.

Nelle Terre Selvagge sono considerati piuttosto degli araldi, che annunciano con la loro venuta gravi disgrazie e catastrofi: una oscura e malevola entità ne guiderebbe dunque gli ignari passi là dove vuole colpire, forse come avvertimento ai propri alleati. Questa nomea si sta rapidamente estinguendo di fronte all’evidenza contraria dei fatti, ma sopravvive tenacemente tra mendicanti e squilibrati.

Gli eracliani credono che i mezz’elfi rubino le ombre delle persone che inconsapevoli ne incrociano lo sguardo, perciò evitano sempre di fissare negli occhi un mezz’elfo; per scongiurare questo pericolo alcuni usano “legarsi” l’ombra alle caviglie annodandoci dei nastri neri.

Inoltre, tra le popolazioni che vivono sulla costa e nelle isole, è diffusa la convinzione che siano segretamente dediti alla pirateria e sacrifichino i marinai, catturati nelle loro scorribande, ai Kraken delle profondità marine, per salvare le proprie navi dalla loro ira.

Un’usanza che sembra non avere confini, tra gli umani, è quella di fare gli scongiuri, segnandosi la fronte con l’unghia del pollice destro, per allontanare la sfortuna che un individuo di sangue misto porterebbe con sé; dappertutto però lo si considera un gesto poco educato da mostrare in pubblico, nonché vagamente offensivo per il mezz’elfo.

Altre convinzioni, variamente diffuse e più o meno false, sono: che i mezz’elfi che praticano la magia siano più facilmente portati verso le arti oscure; che il sangue dei mezz’elfi, per qualche strano ed inspiegato processo alchemico, sia blandamente velenoso o allucinogeno; che siano velenosi o allucinogeni i fumi prodotti dal bruciarne i capelli; che i denti canini estratti ad un mezz’elfo deceduto di morte violenta siano ottimi talismani portafortuna; che i mezz’elfi siano dotati di una vista particolarmente adatta alle ore notturne; che alla luce di Nut le loro ferite guariscano più rapidamente.

## Gli Ibridi
Sono invece di origine razziale le discriminazioni di cui sono oggetto tra le popolazioni barbariche e nelle terre elfiche.

Nel nord ci si guarda dal sangue elfico che portano dentro di sé: si ritiene che li renda deboli, facile preda di illusioni e menzogne, svelti a tradire la parola data e quindi inaffidabili. I nani, generalmente diffidenti verso qualsiasi straniero, nutrono sospetto nei loro confronti per questa identica ragione.

Nel Doriath questa idea è ovviamente invertita nel soggetto: per gli elfi è infatti il sangue umano a macchiare i mezz’elfi, rendendoli superficiali, avidi e troppo poco riflessivi, quindi avventati; talvolta questi pregiudizi possono essere propri anche dei Teleri, mentre sono più diffusi tra Sindar e Quenya.

## I Priminati
Si narra la storia che, anticamente, prima del periodo dei Falò senza Luce, gli elfi avessero generato alcuni mezz’elfi con gli uomini di allora, forse per studiarli, forse per impiegarli nella collettività. Quali che fossero le ragioni, di questi Priminati ben presto si persero le tracce; la leggenda non spiega se ciò sia avvenuto per l’abbandono del progetto da parte degli elfi, se questi Priminati siano sfuggiti intenzionalmente al tirannico controllo dei loro creatori o se semplicemente siano stati cancellati durante uno dei Falò; alcuni credono che la loro discendenza sia sopravvissuta attraverso i millenni, vagando per Ardania, accumulando conoscenze ed esperienze, fino a trascendere la mortalità ed oltrepassare il cancello per un altro mondo; altri giudicano questi racconti infondati e li tramandano come semplici favole per bambini.

## Dualità
Per gli elfi la duplice natura dei loro discendenti di sangue misto è carica di significati simbolici o spirituali; specialmente tra i Sindar il sangue doppio dei mezz’elfi assume questa valenza: secondo alcuni elfi grigi, ad esempio, il mezz’elfo, ascoltando con attenzione, può udire distintamente il richiamo del sangue elfico contrapposto a quello umano, a volte addirittura in lotta per il controllo sul corpo.

I Teleri invece vedono la doppia natura come un’utile risorsa, sotto il controllo della volontà del mezz’elfo, che gli consente di comunicare e contrattare con successo con ogni tipo di interlocutore; nei fatti, di tutte le storie raccolte fin qui, questa è la sola, secondo la mia esperienza, ad avvicinarsi alla verità.

Per questa stessa dualità altri, sia tra i Teleri che tra le altre due stirpi, li credono invece creature di Morrigan, Dea dai due volti, destinati ad un posto speciale, ma ancora sconosciuto, nei suoi piani.

Scritto da Damior Lyrann
Redatto a Ceoris il 27 Forense 274 C.I.,
28 Ninui della 35a parte della 21a fioritura

