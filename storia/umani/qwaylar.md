# I Qwaylar
**Avvenimenti importanti recenti:**

In seguito ad una dura guerra con le altre tribù della giungla delle Terre Selvagge, i Qwaylar del villaggio di Waka Nui hanno abbandonato il loro villaggio, trovando asilo nell’isola di Tortuga, dove hanno fondato il villaggio di Timata Ora. Se sceglierete questa razza quindi comincerete da qui.

## Storia antica
Un tempo, non molto lontano, c’era nella giungla, una grande Città di Pietra nella quale viveva il popolo di Mawu, molte tribù collaboravano insieme vivendo in armonia con Mawu e tutti gli spiriti della foresta, sotto la guida del saggio Tlatoani Wukamota.
Erano tempi di prosperità per il popolo della Giungla, grandi templi si ergevano altissimi sopra la città di Pietra ed il favore degli spiriti era garantito con crudeli e sanguinari sacrifici ai quali assisteva tutta la popolazione, non di rado le vittime sacrificali avevano forma umanoide, raramente erano qwaylar stessi, scelti da Sakapta in persona (lo spirito della Morte e delle Maledizioni) , attraverso gli occhi degli Sciamani.

La minaccia principale al popolo di Mawu era portata dal Popolo del Sacro Coccodrillo, coloro che vivevano in una grande città al centro del deserto confinante con la giungla. I loro mercanti avevano bisogno di schiavi e venivano spesso a prenderne nella foresta. I qwaylar che si spingevano ai confini della giungla erano inevitabilmente in pericolo, i Tremecciani tendevano agguati con gruppi numerosi di cacciatori di schiavi, sfuggire alla loro sete di guadagno era impossibile una volta che si era circondati. Numerosi fratelli della giungla vennero strappati alle loro famiglie, donne e bambini, vecchi e guerrieri, i Tremecciani riuscivano a vendere a buon prezzo qualsiasi tipo di schiavo, uno di questi era Mombata. Mombata rimase schiavo per molti anni, il suo padrone era il più potente dei mercanti di Tremec, nonchè fratello del Visir. Contrariamente a quanto si sussurri tra le capanne qwaylar, lo schiavo a Tremec era ritenuto una merce preziosa ed in quanto tale rispettata. I Qwaylar nel deserto venivano curati e nutriti, raramente maltrattati. Durante gli anni, Mombata, riuscì a fare amicizia con la figlia del padrone, una donna che non approvava le barbare usanze del suo popolo.
Una notte, i due, fuggirono insieme e attraversando il deserto, riuscirono a raggiungere la giungla ed infine, a nascondesi agli occhi dei predatori notturni e delle bestie selvagge, arrivarono nella grande città di pietra. Mombata subito si recò nel grande tempio dedicato a Mawu per ringraziarlo per non averlo abbandonato. Fu quello il momento in cui per la prima volta Mombata sentì che Mawu era vivo e poteva comunicare con lui.
Ma il Tlatotani della grande città di pietra, Wukamota, svegliato dalle urla di gioia per il ritorno di Mombata, decise di giustiziare la giovane donna che lo aveva aiutato a scappare. Per ripagare tutti gli schiavi che il popolo del Coccodrilo aveva portato via dalla foresta, non c’era differenza tra un tremecciano buono e uno cattivo. Consigliato dagli Sciamani e dagli Anziani, ormai Wukamota avevo deciso il destino della giovane donna. Mombata provò ad opporsi, ma le sue parole non vennero ascoltate, quella notte la donna venne sacrificata sull’altare del tempio di pietra e Wukamota mandò la testa della giovane a Tremec.

Un affronto che scatenò una guerra senza precedenti tra la giungla e il deserto.

Un grande esercito si mosse da Tremec con armature, armi e provviste, deciso a rendere schiavo l’intero popolo della giungla. Ma non avevano fatto i conti con gli spiriti della giungla e con le tattiche di combattimento qwaylar. Non riuscivano nemmeno a vederli, usavano trappole, frecce avvelenate. Nessun grido, se non i rumori sordi di guerrieri che si accasciavano al suolo dopo essere stati colpiti da aghi avvelenati scagliati dai rami delle folte chiome degli alberi della Giungla. Molti furono sgozzati, altri seppur feriti mortalmente riuscirono a raggiungere il deserto. Quella notte la Giungla fu bagnata di sangue, la vittoria era costata numerose vittime ma il popolo della giungla era riuscito a respingere il potente esercito di tremec. Guerrieri e cacciatori, stregoni e sciamani, si radunarono subito nella città di pietra, tutti gli Anziani erano stati invitati, anche Mombata era presente tra la gente che si era radunata attorno al consiglio degli anziani, presieduto dal Tlatoani.
Wukamota proponeva di inseguire i Tremecciani e di andare a liberare gli schiavi ora che avevano subito molte perdite, molti degli anziani approvarono ma non Mombata. Mombata si fece largo tra la gente che reclamava vendetta e urlò affannosamente che questo non era il volere di Mawu, il suo popolo doveva rimanere nella foresta che Mawu gli aveva donato e difenderla come avevano fatto fino a quel momento! Nel deserto Mawu non avrebbe potuto aiutarli e sicuramente sarebbe morti in molti.

Wukamota non volle dare ascolto alle parole di Mombata nemmeno questa volta. Ordinò che tutti i qwaylar andassero nel deserto a combattere, a mettere sotto assedio Tremec. Mombata decise di parlare al popolo, ripetendo che quello non era il volere di Mawu, che sarebbero morti tutti! Solo qualcuno lo ascoltò, la maggior parte dei qwaylar seguì Wukamota nel deserto.

Mombata riuscì a radunarne pochi, si ritirò nella giungla profonda, per rimanere insieme ai suoi fratelli in armonia con Mawu e provare a salvare in quel modo il suo popolo.

Nel frattempo la rabbia di Wukamota sprofondava, come i suoi piedi nella sabbia del deserto, in quel luogo avverso i qwaylar erano spaesati, fiaccati dal caldo, il sole batteva senza pietà sulle teste dei guerrieri. Nessuna tattica nel deserto, non c’erano alberi, non c’erano ombre. Furono pochi i superstiti, fra di loro c’era Wukamota che tornò malconcio nella grande città di pietra. Mawu decise di punirlo, parlandogli attraverso la voce degli alberi, il suo popolo non aveva ascoltato il Grande Spirito, non meritavano i doni che gli aveva fatto.
Le nuvole si trasformarono in draghi e distrussero la città di pietra. Rimase in piedi solo il tempio dedicato al grande Mawu padrone della Giungla, unico luogo, tutt’ora intatto, a salvarsi dalla furia di Mawu.

Pochi furono i qwaylar che si salvarono, alcuni riuscirono a ricongiungersi con Mombata che li giudò nella foresta fino ad una grande radura, protetta da un’imponente montagna. In questo luogo, nei pressi di una sorgente, decisero di fondare un nuovo villaggio che chiamarono Waka Nui, la tana del Saggio in onore alla nuova guida del popolo, Mombata. Alcuni seguaci di Mombata, ritrovandosi nel bel mezzo dell’attacco dei Draghi Verdi, non ebbero altra scelta che rifugiarsi nella grotta, che a quei tempi, serviva per raggiungere un avamposto nelle terre di Watan, un territorio ancora selvaggio ed abitato solamente da creature selvagge e pericolose. I Draghi li raggiunsero nei pressi della grotta e fecero crollare l’ingresso del passaggio, che per molti anni restò sconosciuto ai giovani abitanti di Waka Nui.

Coloro che avevano disobbedito al volere di Mawu furono decimanti, in pochi riuscirono a sopravvivere, pensavano che Mombata attraverso strani riti rivolti allo spirito della Morte, avesse causato tutto questo, non si sarebbero mai uniti alla sua tribù.
Nel profondo della giungla, restarono spaesati e si organizzarono in diverse tribù, alcune delle quali ancora sconosciute.
Tra le tanti tribù, una delle più grandi, aveva scelto come Tlatoani un forte guerriero di nome Kokaroti.
## La Lingua qwaylar
Il linguaggio parlato dai qwaylar, il comune, consente ai qwaylar di essere compresi da chiunque, nonostante il loro modo di parlare sia influenzato dal loro isolamento, che impedisce scambi col mondo più civilizzato dei bianchi. A sentire parlare un qwaylar, si può notare come i tempi verbali siano all’infinito o al presente, e come il lessico si limiti a termini semplici e di uso comune. Solitamente usano giri di parole per riuscire ad esprimere concetti o termini più complessi. Ai più disattenti, i qwaylar, proprio per questo loro modo di parlare, a volte appaiono sprovveduti e buffi, ma si commetterebbe un grosso errore a scambiare la loro indole selvaggia per stupidità.
Infatti il loro intuito e spiccato spirito d’osservazione li porta a comprendere facilmente ciò che li circonda, nonostante qualche lieve difficoltà iniziale, attribuendo alle novità termini originali, di fatto rintracciabili unicamente tra la comunità di Waka Nui (oggi Timata Ora). Esiste tuttavia un antico linguaggio, parlato dai fratelli che una volta popolavano un’antica città di pietra nella giungla, della quale rimane solamente un tempio. Alcuni termini sono sopravvissuti e vengono tutt’ora usati per la gerarchia e in alcuni frangenti del parlato comune:

(Nota dell’Autore: se si intende usare alcune di queste parole in gioco, ben venga, ma attenzione! si sconsiglia assolutamente di usare altre parole oltre a quelle che sono qui presenti, esiste infatti una regola che chiaramente impone l’italiano come lingua di gioco. La maggior parte di queste infatti, sono di conoscenza comune a tutti giocatori,usarne altre invece significherebbe solo rendersi incomprensibili).

- Kia Ora – Salve
- Zuleida – Arrivederci
- Akpe Na – Grazie
- Mawu Lo Lo – Mawu è grande
- Mawena – Dono
- Tak – Si
- Mà – No
- Zunambo – Stupido
- Yarda – Ardania
- Watan – Nuovo Mondo
- Kaniga Wata – nome del villaggio qwaylar nel nuovo mondo

## La Religiosità Qwaylar

La religione qwaylar è influenzata da una visione animistica del mondo: oltre alle normali creature viventi, ogni elemento della natura, anche apparentemente inanimato, è governato in realtà da uno spirito che vi risiede e che gli dona vita. Da ciò deriva la concezione di Grandi Spiriti che si manifestano in equilibrio nel mondo e in modo diverso, pur essendo tutti emanazioni diverse di un’unica entità: il Grande Spirito, o Mawu.

Da ciò si evince l’importanza del rispetto supremo che il qwaylar ha abitualmente nei confronti della natura e dei suoi diversi elementi, tutti vivi grazie alla presenza in ognuno di essi di Spiriti che li governano.
É così che l’imponenza di una montagna, ad esempio, o il calore del fuoco, l’impeto delle onde, la furia di un fulmine, il dolore della malattia, la forza di un’arma, sono tutte testimonianze che Mawu esiste, manifestandosi in forme svariate e terrene.

Per un qwaylar la religione si fonde con la vita quotidiana. Ogni azione o evento è dettato da Mawu e dagli Spiriti. Dalla caccia alla medicina, dall’accendere un fuoco all’estrarre un dente malato, per ogni gesto un pensiero va a loro. Ruolo fondamentale nella religione di un qwaylar è la musica, la danza e i colori, utilizzati come tramite per comunicare con gli spiriti.
Il Grande Spirito è lo spirito “supremo”, è la molteplicità: egli è “tutte le cose”, in lui risiede e sono presenti ogni cosa, ed è manifestazione di ogni particolarismo e spirito, sorgente da dove tutte le cose nascono e tornano.

Questa la lista degli Spiriti Maggiori venerati dal popolo qwaylar di Timata Ora:

- Mami Wata, spirito del fiume: colei che disseta la giungla; molti qwaylar pensano sia il sangue di Mawu. Viene spesso raffigurata con sembianze femminili;
- Hebieso, spirito dei fulmini: colui che scende dal cielo, voce tonante e messaggero del Grande Spirito;
- Sakapta, spirito delle malattie, della morte e del dolore: colui che porta le anime; si dice che sia il giudice del supremo Mawu. La leggenda narra che Sakapta abbia un corpo da serpente ricoperto da squame e piume;
- Xangò, spirito del vulcano e del fuoco: colui che urla di odio, la bocca fumante di Mawu. Viene raffigurato come un entità incorporea fatto di fuoco e lava;
- Mami Tata, spirito della sacra montagna e della terra: colei che si erge imponente, la corazza di Mawu;
- Oxossi, spirito dell’antico cacciatore: colui che vaga solo in cerca dei traditori, punendo coloro che osano deturpare la giungla. La leggenda narra che il Grande Spirito lo trasformò in uno spirito custode della Giungla;
- Tonatiuh, spirito del cielo, sia del giorno che della notte: colui che vede tutto, “Occhio di Mawu”;
- Snu snu, spirito della procreazione, della famiglia e della protezione: colei che porta doni, il ventre materno di Mawu;
- Gu, spirito dell’antico guerriero: colui che avanza con lancia insanguinata, facendola turbinare fischiando e sollevando i venti; la furia del Grande Spirito;
- Xochipilli, spirito dell’antico sciamano: colui che porta festa, custode dei sentimenti e dei ricordi; la gioia di Mawu;
- 
Vi sono anche Spiriti Minori, che sono frutto di interazione tra gli Spiriti Maggiori, e non dirette manifestazioni di Mawu: è il caso di spiriti quali Shoixal, lo Spirito del Sole, e di Lhiuxan, della Luna; piuttosto che degli spiriti che lo stregone stesso può evocare sotto forma di creature semi-terrene, emanazioni degli Spiriti Maggiori.

Infine, ad un livello più terreno, vi sono i cosiddetti Figli di Mawu: si tratta, oltre ai qwaylar stessi, anche di piante e animali, i cui spiriti sono molto venerati dai qwaylar, al punto da ritenere che vi sia un legame spirituale con qualcuno di essi, e che va oltre la semplice empatia: il coguaro, il gorilla, la pantera, l’alligatore, il serpente, il cinghiale, il rospo e il lupo.
Può capitare che uno di questi spiriti invii segni della sua presenza al giovane qwaylar che sta per raggiungere la maturità. Sarà un giorno fortunato per il giovane, perché, da quel giorno, se si dimostrerà degno, quello stesso spirito diverrà il suo spirito guida, che veglierà su di lui, continuando e testimoniare la sua presenza attraverso segni tangibili.

Discorso a parte ricoprono le creature leggendarie, esistenza delle quali è testimoniata solo da racconti trasmessi oralmente di padre in figlio, come nel caso del Serpente Arcobaleno, piuttosto che del Grande Albero della Vita “Kuu Maisha”.



## Usi e Costumi Qwaylar

Comportamento con gli stranieri
I qwaylar tendono ad essere diffidenti e a tratti ostili con gli invasori e con i popoli stranieri sconosciuti. La giungla si estende nella penisola circondata dal mare e confinante col deserto nel tratto che la lega al resto del continente, e considera sacro e inviolabile questo luogo.
A uno sconosciuto che viene colto nel bel mezzo di tali territori, viene prima chiesto il motivo del suo arrivo, e poi, a seconda della risposta, o viene intimato a lasciare i territori, oppure ucciso. Solitamente è necessario un preavviso per poter accedere al villaggio sano e salvo. In questo caso lo straniero viene scortato, trattato con riguardo, gli viene offerto cibo, ristoro e a volte anche di condividere della buona erbapipa, in segno di ospitalità.

Alcune popolazioni sono storicamente rivali, come i tremecciani che giungono dall’Oasi di Tremec, e che per anni hanno rapito qwaylar di Waka Nui per usarli come schiavi; oggi, pur continuando tale pratica, gli schiavi qwaylar di Tremec non sono nativi di Waka Nui, ma di altre popolazioni selvagge. Ciò ha sciolto le tensioni, fino a raggiungere una certa stabilità tra i due popoli, per quanto precaria.

Diverso è il rapporto con gli altri selvaggi. Nella giungla vivono numerose altre tribù, molte delle quali sconosciute a Waka Nui stessa. I rapporti sono per lo più ostili, specialmente con la tribù dei Kokaroti, dal nome di un loro vecchio capo tribù. Di contro, sussistono ottimi rapporti con la popolazione delle paludi nativa di Kaniga Wata, che sorge su Watan, il “mondo nuovo”. Questo è bene ricordarlo, perché in molti erroneamente identificano come “qwaylar” il popolo di Waka Nui: in realtà “qwaylar” è la razza, e ogni popolo ha sue caratteristiche ben precise.

### Vestiario
Il vestiario qwaylar è scarno, semplice, funzionale al loro stesso stile di vita. Mai un qwaylar si vestirebbe di propria iniziativa coi tipici vestiti dell’uomo bianco. Solitamente un qwaylar veste con pelli lavorate, in modo più o meno accurato, a coprire le parti intime, e pellicce sul torso per la stagione della pioggia. Solo le donne più eccentriche, di tanto in tanto, usano gonne lunghe. Invece non è raro notare qwaylar con copricapi di varia natura e imbellettati con grossi anelli intorno a collo, braccia e caviglie, oppure con fori sul naso e sulle orecchie. Infine, i qwaylar sono abituati a camminare scalzi sul soffice manto fangoso della giungla, e usano calzature lavorate in modo rudimentale, solo se camminano su terreni più difficili.

### Le risorse e il baratto
La giungla e le foreste in generale sono gli unici luoghi dove i qwaylar si sentono veramente a loro agio e dove sanno vivere al meglio. Da questa traggono le risorse necessarie per sopravvivere e far andare avanti le sorti del villaggio. Le loro attività principali sono la caccia e la pesca, la lavorazione delle pelli e il legname, sempre rispettando la natura e le creature che vi dimorano. I più pazienti, poi, e i più devoti a Mami Tata, sono in grado di recuperare ottime radici e utili erbe dalla rigogliosa flora; così come non è raro osservare le donne del villaggio o i conoscitori più esperti di erbe, lavorare il poco terreno libero della giungla per ricavarne frutti succulenti e polposi.
Tra qwaylar, lo scambio di merci, altra fonte di sussistenza, avviene quasi esclusivamente tramite baratto, anche se spesso, quando a un fratello serve qualcosa, sono i fratelli stessi a farsi carico della sua necessità, aiutandolo spontaneamente senza nulla chiedere in cambio. Questo perché il bisogno di ciascuno è vissuto come il bisogno dell’intero villaggio, e pertanto tutti si affaccendano affinché non manchi niente a nessuno.
Tramite il baratto i qwaylar riescono a scambiare merci perfino con qualche uomo bianco. I qwaylar conoscono l’importanza che le monete, i “dischi gialli”, hanno per l’uomo bianco, anche se non condividono e non concepiscono la stessa prassi, e dunque solo in casi eccezionali accettano di scambiare i propri dischi gialli con dei beni dell’uomo bianco.

### Lo scorrere del tempo
La visione animistica dei qwaylar impone di scandire la giornata secondo segni che gli Spiriti inviano. I qwaylar si affidano pertanto a manifestazioni concrete e quotidiane, quale il movimento del sole e della luna nel cielo. Questi, per i qwaylar, non sono oggetti inanimati, ma sono Spiriti Minori, Shoixal, il sole, e Lhuixan, la Luna, entrambi fratelli figli di Hebieso, secondo quanto narra la leggenda qwaylar. Questi si muovono su una traiettoria quasi sempre fissa durante l’anno, e scandiscono il loro movimento attraverso singoli “passi” (le ore). Un intero giro di Shoixal rappresenta il giorno comune, mentre un giro di Lhuixan, un singolo mese. Un Ciclo scandisce invece un intero anno comune. Per rappresentare le porzioni delle ore, invece, i qwaylar adottano il detto “giri di Buccia”, prendendo come riferimento il gorilla Buccia, beniamino del villaggio, e il suo cammino intorno al fuoco sacro.

### La morte
La morte, per un qwaylar che ha scandito la propria vita secondo i consigli e i dettami degli Spiriti, è vissuta come un momento di gioia e orgoglio, perché questa scandisce il ricongiungimento finale con Mawu. Per i saggi qwaylar, infatti, alla fine del ciclo vitale di qualunque creatura vivente e ogni elemento naturale, vi è il ricongiungimento con l’unità primordiale per eccellenza, ciò da cui è scaturita ogni cosa: Mawu. Viceversa, un qwaylar che non ha rispettato il volere degli Spiriti, sarà punito per l’eternità, condannato ad essere divorato da Sakapta, lo Spirito che governa la morte ed è giudice dei vivi. Tutti conoscono la storia del Grande Albero della Vita, il Kuu Maisha, rigoglioso di foglie, sulle quali è scritto il nome di ciascuno. Quando la foglia avvizzisce e cade, questo determina la morte di quella persona, e Sakapta giunge a recuperare l’anima e decidere se in vita quest’uomo sia stato degno di ricongiungimento con Mawu, o si meriti di essere scaraventato nel Mondo degli spiriti erranti, una dimensione a sé, in attesa che Sakapta possa divorarlo.
A volte, per volere di Mawu e in circostanze eccezionali, alcuni spiriti erranti o ricongiunti con Mawu stesso, tornano con intenzioni diverse, chi nel mondo dei vivi, chi nei sogni. Si tratta di spiriti ai quali viene solitamente affidato un compito preciso, come ad esempio quello di comunicare con lo sciamano nel mondo onirico, o di manifestarsi direttamente alle creature per portare messaggi.

Accade non di rado, alla morte di qualche fratello grandioso o di qualche nemico che si è meritato rispetto, che i qwaylar ne smembrino il corpo per cibarsene, in modo da assorbire il potere del defunto. In ogni parte del corpo risiede un potere particolare: coraggio, onestà, retorica, intelligenza, resistenza, e così via…
Più di consueto, il corpo viene conservato in grotte o in luoghi remoti della giungla, dopo essere stato preparato con armi e armature per il lungo viaggio in cui incontrerà Sakapta; altre volte è consegnato alle forze della natura come la corrente del fiume, le onde del mare o un grande fuoco.

Si dice anche che Mawu, a volte, quando rimane talmente colpito dalla grandezza di un uomo, dall’alto della sua bontà, lo ponga nel firmamento, in modo che brilli insieme alle altre stelle, e sia visibile da tutti.

### Tatuaggi
La popolazione qwaylar, devota a Mawu, non manca occasione per celebrare la grandezza degli Spiriti. Se in tempo di pace cercano di ingraziarsi il loro favore con riti e danze tribali scandite dallo Djemba, in tempo di guerra o di caccia, ma a volte anche in occasione di incontri con altre tribù straniere, sono soliti richiamare l’attenzione delle entità superiori attraverso i colori e il disegno. É pratica comune, infatti, che i qwaylar dipingano sul loro corpo strani simboli, convinti che questo potrà aiutarli nello scontro. Si tratta per lo più di simboli legati allo spirito guida, agli spiriti superiori o a Mawu stesso. Si dice che gli spiriti apprezzino particolarmente queste pitture, al punto da concedere al popolo grandi e sconosciuti poteri. Le tinture vengono ricavate dalla lavorazione di alcune bacche colorate che gli esperti delle erbe trovano con facilità. Le bacche vengono pressate in una ciotola, e la polpa viene diluita con un po’ di saliva, prestando attenzione che il colore non diventi troppo tenue. Infine, con una precisione e una dimestichezza che solo un qwaylar esperto ormai ha raggiunto, vengono incisi piccoli fori sulla pelle con piccoli denti aguzzi, solitamente di serpente, intinti nel colore. Questa è una pratica sacra ai qwaylar, strettamente legata alla simbologia spirituale, ed è per questo che viene svolta in luoghi sacri.

### Strategie di caccia e battaglia
Il qwaylar ripudia armature o scudi fabbricati con qualunque tipo di metallo. L’abitudine è di usare armature in pelle e ossa e scudi lavorati con scaglie di drago. Le armi sono spesso fatte mettendo insieme pietra affilata, ma anni di esperienza in battaglia hanno condotto i qwaylar ad accettare di usare ogni tipo di materiale. I qwaylar non considerano le spade degli uomini bianchi armi davvero valide, ed è per questo che difficilmente si vedrà un qwaylar impugnarle, nonostante qualcuno abbia studiato e imparato ad usarle in allenamento, più per carpire il segreto dell’arma in sé, a dire la verità, piuttosto che per usarla davvero a caccia o in battaglia.
Gli stregoni rappresentano un’altra vera e propria arma dei qwaylar, riuscendo a invocare l’aiuto di ogni tipo di spirito, senza distinzioni.
Una delle strategie adottate dai qwaylar è sicuramente quella di trarre in inganno il nemico, con la loro abilità nel preparare trappole e imboscate dopo aver attirato il nemico, e la fitta vegetazione li aiuta sicuramente a passare inosservati, e, anzi, molti cacciatori e guerrieri sono molto abili nel riuscire a nascondersi dietro anfratti e rocce, e confondersi con ciò che li circonda. Ciononostante, a differenza di quanto capita per l’uomo bianco nei villaggi del continente, difficilmente un qwaylar sfrutterà questa sua abilità per rubare, anche perché poco attaccato ai beni materiali.

> Poteri particolari
Come ogni chierico, il Qwaylar ha delle peculiarità interessanti come: Tatuaggi, Bambola vodoo
