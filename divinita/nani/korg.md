# Korg
> "Io sarò per voi un sovrano, un difensore e un padre.
In me troverete luce e difesa.
Siate saldi e non arrendetevi mai, poiché la speranza è con voi”

## Nomi: 
il Dio Guerriero, “Colui che guida e difende”, il Padre.

## Influenza: 
è il patrono di ogni attività, di soldati e artigiani, uomini e donne, delle armi e degli attrezzi di tutti i giorni.

## Simboli Sacri: 
un fuoco davanti ad un’incudine, ovvero la Fiamma Eterna di Korg simbolo di speranza e di guida, e l’Incudine del Tempo, simbolo di nascita e protezione.

## Descrizione:
Korg è all’apice della Triade. È Korg che ha plasmato i nani sull’Incudine del Tempo e ha dato loro vita, per questo è anche detto il Padre di tutti i Nani.
Egli è l’idealizzazione del culto del guerriero, rappresentazione divina di ciò che è lo Djare in terra. Korg veglia sul suo popolo come un sovrano e ne benedice ogni aspetto della vita quotidiana.
Le donne portano i neonati nel tempio a lui dedicato, ed al cospetto della sua statua annunciano quello che sarà il loro nome, augurandosi che le sue gesta ed il suo spirito siano sempre illuminate dalla Sua benevolenza e dal Suo giudizio. Gli artigiani invece chiedono la benedizione per i propri attrezzi e le proprie botteghe, ma anche per i figli che ne continueranno l’attività, e per tutti i clienti che se ne servono o se ne serviranno. In cambio gli offrono in dono i loro manufatti, o pregiate materie prime, insieme a birra di radice e cibo nei giorni di festa.
Korg è simbolo di speranza e la rappresentazione allegorica più diffusa della speranza è la luce. Luce che nel sottosuolo acquisisce un ulteriore valore di generatrice di vita e segno di civiltà. E’ per questo motivo che i suoi sacerdoti tengono all’interno del tempio un’enorme fiamma sempre accesa, fin dall’alba dei tempi.
Korg, Custode della Fucina Eterna, ha svelato ai quattro Padri Maestri i segreti di ogni lavoro artigianale e pratico e questi a loro volta hanno tramandato queste conoscenze ai loro discendenti. Ma il Dio Guerriero ha anche insegnato ai nani a forgiare armi e armature di livello talmente elevato da non poter essere eguagliato da nessuna altra razza. Egli li ha anche preparati a combattere: i nani sono nati per combattere. Questo perché ogni nano deve essere sempre pronto a difendere quanto lasciato dagli antenati, a sacrificarsi per un altro nano e a vendicarsi di un torto subito: queste sono le uniche ragioni che spingono i nani in guerra.
Korg viene rappresentato come una figura maschile con i tratti tipici dello djaredin adulto, con la barba folta e il fisico tarchiato. È seduto su un trono di pietra grezza scolpita ma non levigata con i piedi ben piantati per terra; indossa una corazza. Con la mano destra regge il manico di un’arma (solitamente un’ascia o un martello), la cui testa poggia per terra. La mano sinistra invece è poggiata al bracciolo del trono e lo stringe con presa salda, a simboleggiare l’attaccamento sia al ruolo di guida, che alla terra di cui la pietra rappresenta la carne e i nani il sangue. Sul suo capo è posta una corona di mithryl, copia esatta di quella che indossa lo Djare, e il suo sguardo è proiettato in avanti come a scrutare i suoi Figli dall’alto in basso.

## Dettami e Dogmi:
Korg non vince le battaglie al posto degli altri: egli ha donato al popolo djaredin tutto ciò di cui aveva bisogno per affrontare ciò che lo attendeva e da allora i nani sono in grado di proseguire il loro cammino con le proprie forze. Egli si limita a sostenere i guerrieri degni e onorevoli, perché Korg guarda con favore chi si comporta con lealtà sia in battaglia che nella vita di tutti i giorni, ma ha anche un occhio di riguardo per gli abili artigiani e per gli instancabili lavoratori.
Opponiti a chi combatte in modo disonorevole e meschino e dà un’arma agli altri, compresi i tuoi nemici e porta loro sempre rispetto. Fedeltà e onore verso il proprio popolo e verso Korg, devono avere la priorità su tutto.
Non perdere mai la speranza e non arrenderti mai, nemmeno di fronte alle situazioni più disperate: una volta caduto sii pronto a risollevarti.

## Clero di Korg:
I sacerdoti di Korg si occupano dell’acquisizione e conservazione di armi appartenute a grandi guerrieri o impugnate in occasione di qualche importante battaglia combattuta dal popolo djaredin.
Si occupano delle cerimonie nuziali, delle cerimonie di benedizione dei soldati e dell’incoronazione dello Djare, oltre naturalmente a presidiare un gran numero di funzioni.

## Festività e riti:
La Festa di Korg arriva con l’inizio dell’Estate e culmina nel giorno del solstizio, il 21 di Hug. Tale festività è un’occasione per mettere in risalto tutti gli aspetti della vita quotidiana della società djaredin. Si tratta di un giorno molto importante per tutti gli artigiani del Regno di Djare, essendo questa divinità loro patrono. Molti di loro lasciano i propri attrezzi sotto la sua statua presso il Tempio, a volte anche pregiati manufatti.
In questo giorno si può assistere a dimostrazioni di forza e coraggio in onore del Padre di Tutti i Nani, quali una caccia a qualche bestia mostruosa o duelli: nell’Anno 4236 è stato addirittura organizzato per la prima volta il Torneo della Roccia.
Molti nani amano riunirsi in qualche luogo affollato per leggere un passo di una delle tante leggendarie battaglie combattute dal popolo djaredin. Onore e valore sono estremamente importanti per un nano: per questo a volte si sceglie proprio tale giorno per raddrizzare un vecchio torto, qualunque sia la sua gravità.
Altra usanza è quella di recarsi al Tempio per far benedire armi, armature e attrezzi di tutti i giorni dal Morgat in persona o dagli altri sacerdoti. Non è raro assistere ad una parata dell’Armata Djaredin.
Questo giorno di festa è spesso scelto da molte coppie djaredin per unirsi in matrimonio.