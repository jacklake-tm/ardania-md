# Morrigan


> “Siate vigili contro i nemici degli Elfi, figli dell’odio e dell’invidia. Magia ed Astuzia siano le armi in questa sacra lotta, ed i Sogni e le Stelle vi suggeriranno la via.”

## Nomi: “Dea della Magia e della Dissimulazione”, “Signora degli Inganni”, “Regina delle Stelle”.

## Simboli sacri: 
Una moneta incastonata in un ciondolo per la sua doppia faccia, la Luna stessa. Colore dedicato a Morrigan è il giallo, colore della Luna, per la sua doppia faccia come quest’ultima: essa ha infatti un lato oscuro nascosto dietro a quello virtuoso.

## Descrizione generale:
Ultima figlia di Suldanas e Beltaine, nata da un doloroso parto, Morrigan creò i sogni come tramite tra le divinità e gli elfi: gli unici a poter interpretare i sogni infatti sono i Sacerdoti e Sacerdotesse a lei votati. Morrigan dai magnifici fiori splendenti che crescevano sul Tulip creò anche la luna e le stelle. Questa dea inoltre è nota per aver dato agli elfi (ingannando gli altri dei) la Magia, come grandissimo Dono.

Si dice che la Dea compaia generalmente in sogno, e secondo l’iconografia elfica indossa sempre la metà di una maschera, che può essere bianca con intarsi d’oro o nera con gemme color ambra: nel primo caso la metà scoperta del volto è descritta come quella di una ridente elfa, con capelli color rosso ramato, vispi occhi verdi e labbra rosse e carnose; nel secondo caso invece la Dea dell’Inganno appare con capelli scuri, occhi gialli da felino, venature dorate sulla pelle, e labbra viola dal sorriso malizioso. Il suo corpo è sempre quello di una giovane elfa; le vesti sono aderenti e sensuali, piene di complesse decorazioni in seta nera e filo d’oro, riportanti antiche iscrizioni arcane. Pare che la Dea della Magia e della Dissimulazione indossi la maschera bianca con la luna crescente e quella sinistra con la luna calante. Non vi sono rappresentazioni ne descrizioni che la raffigurano senza maschera.

Leggenda vuole che quando Morrigan deve combattere, se indossa la metà dorata della maschera, impugna un lungo, antico ed arcano bastone che si conclude in una falce di luna argentata dal quale fuoriescono continui sussurrii di incantesimi; se indossa la metà nera allora estrae un un pugnale dalla lama serpeggiante d’oro con strani riflessi viola, che genera un inquietante silenzio attorno a se, quando viene estratto.

L’animale in cui questa dea compare sembra essere invariabilmente un grosso felino, di solito un qualche tipo di lince o pantera: si dice il potere divino di tale bestie è visibile nella mezzelune luminose che si vedono nei loro occhi. Comune tra i sindar è l’appellativo di “Puma” per tale Dea.

## Dettami Morriganiti:
Morrigan non è né buona né malvagia. Dotando i suoi seguaci di grandi poteri come quello della Magia, li lascia anche liberi di usare questi nel modo che ritengono più opportuno. Essa infatti, attraverso la grande astuzia di cui è dotata, è capace di muoversi sempre sul filo che divide benevolenza e malvagità, scegliendo la via che più si adatta alla situazione. L’ambiguità che la caratterizza le permette quindi di non mostrare mai completamente il suo vero volto e se necessario, di usare qualsiasi mezzo per arrivare allo scopo prefissato; questo si rispecchia anche in coloro che la seguono. Ciò che la rende accettata e parte dei Valar, è comunque lo scopo ultimo che coincide con quello del resto degli Dei Giusti. Morrigan è infatti grande nemica di Luugh, e gli si oppone con tutti i mezzi.

## Clero di Morrigan:
I sacerdoti di Morrigan hanno diversi aspetti. Abili studiosi, conoscono molto dell’Arte Arcana, il dono della Magia che la Dea ha fatto agli elfi. Inoltre i sacerdoti di Morrigan sono abili investigatori ed inquisitori in prima linea nella lotta contro l’eresia: note tra gli eretici sono le terribili torture alle quali possono essere sottoposti dai morriganiti. Altra peculiarità di questi sacerdoti è la possibilità di interpretare il volere della Signora degli Inganni attraverso i sogni propri ed altrui. I migliori interpreti di sogni erano i membri della delegazione sacerdotale “del Buon Risveglio” che raccoglieva divinatori delle tre stirpi ed aveva tradizionalmente sede ad Ondolinde; questi interpretavano i sogni dei sovrani durante la famosa Cerimonia dei Sogni, che ogni Orifoglia riuniva la collettività con duelli di maghi ed una grande festa. Un altro rito celeberrimo di Morrigan è il “Rito delle Maree e della Magia”, un mistico rituale telero che unisce la simbologia arcana di questa dea, alle tradizioni di mare di questi elfi.

## Venerazione tra le stirpi elfiche:
I teleri sono gli elfi più vicini a questa dea della quale ammirano tutti gli aspetti, dall’astuta doppiezza al Dono della Magia nel quale sono piuttosto abili grazie al retaggio quenya. I Quenya anche venerano Morrigan, anche se in maniera minore, e principalmente per il Dono della Magia. I Sindar non spiccano per la venerazione di questa dea, e quando lo fanno si focalizzano di più sugli aspetti d’inganno utili per la caccia, e sulla persecuzione dell’eresia.