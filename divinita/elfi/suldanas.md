# Suldanas

> “Non v’è Equilibrio senza Giustizia, non v’e’ Giustizia senza Vendetta; se seguirete i suoi principi Egli guiderà la vostra mano, lame e frecce caleranno implacabili sui nemici degli Elfi.”

## Nomi: 
“Padre degli dei”, “Dio dello Spirito Animale, della Furia della Foresta e delle virtù della natura”, “Dio della Vendetta”, “Dio Cacciatore”.

## Simboli Sacri: 
Il colore associato a Suldanas è il rosso, colore di fiamme e sangue. Portare indosso la parte di un animale selvaggio, da un ossicino ad una pelliccia è considerato un tipico omaggio al Padre degli Dei.

## Descrizione generale:
Egli viene venerato come Padre degli elfi e degli Dei da essi venerati: il mito infatti vuole che esso sia il genitore di Morrigan e Earlann, divinità a cui gli elfi sono profondamente legati. Eterno nemico di Luugh, Suldanas incarna le virtù e la forza della natura; egli ne governa ogni legge, e si adopera affinché il ciclo della vita continui imperturbato. Egli non combatte per il bene o per il male (in senso assoluto tali termini hanno poco senso nella cultura elfica), ma fa in modo che tutto “vada come deve andare”, che ogni cosa segua il proprio destino e il proprio corso naturale. Suldanas è inoltre il signore delle fiere, dato che pose lui gli animali nel creato.

Egli viene presentato come un elfo alto e dalla possente ma asciutta muscolatura, con capelli del colore di foglie autunnali ed occhi d’ambra, dal piglio autoritario; quest’ultimi, quando il Vala si adira diventano come fiamme ardenti, mentre i capelli si sollevano assumendo una tonalità più rossiccia. Generalmente il “Dio Vendicatore” viene raffigurato con armature di pelle rosso scuro, con grezze ma complesse rune elfiche pitturate con una sorta di inchiostro nero e verde; ha sempre un mantello nero con un cappuccio che a volte viene alzato lasciando i suoi occhi ardenti visibili. Il suo lungo e massiccio arco è famoso ed in Sindar viene detto “Acharn” (Vendetta): è fatto di una specie di legno sul quale scorrono, a spirale, rosse luminose scritte elfiche; sembra che queste scritte siano i nomi delle persone alle quali il Vala deve servire la sua implacabile vendetta, e che un nuovo nome compaia ogni qualvolta un elfo giuri vendetta invocando questo Vala (e sparisca quando la vendetta è compiuta). Un’altra forma con la quale Suldanas è stato descritto è quella di Caran-Carch, Zanna-Rossa: in questa temibile forma il Dio si dice compaia come un grosso lupo dalla pelliccia rossiccia e con denti affilati come rasoi. Sembra che in questa forma insegua chi ferisce la foresta per consegnare giustizia bagnando le sue zanne nel sangue dei profanatori. In certe raffigurazioni, infine, Suldanas scende in battaglia cavalcando il Drago di Smeraldo.

## Dettami suldaniti:
Suldanas sprona i suoi figli all’Equilibrio: l’equilibrio tra l’ambiente, dono degli Dei, e i suoi abitanti, equilibrio tra vita e morte, imprescindibili elementi di ogni ciclo. In qualche modo il Tulip che ha generato i Valar ha generato un equilibrio e il Dio Cacciatore si assicura che esso non venga infranto. Luugh, che dovrebbe occuparsi semplicemente delle anime degli elfi dannati, invece continua a corrompere le anime dei mortali con le sue lusinghe perverse, e questo l’ha reso elemento di squilibrio, ed eterno nemico di Suldanas. Via privilegiata e sacra, per tutti gli elfi, per ristabilire l’equilibrio tra la collettività e i suoi nemici è spesso la Vendetta: tale sentimento è interpretato in maniera molto profonda e oggetto di particolare venerazione.Importante messaggio di Suldanas è il rispetto per gli animali, sia quando sono prede, che compagni di lavoro o di vita: l’elfo deve dare e prendere alla foresta con equilibrio.

## Clero di Suldanas:
I sacerdoti e i predicatori di Suldanas sono in stretta simbiosi con la natura e gli animali in particolare: studiano gli elementi naturali, sono ottimi astronomi e interpretano il volere di Suldanas e degli altri Dei attraverso le stelle. I sacerdoti del Padre sono spesso quelli con un inclinazione più cacciatrice e guerriera e questo li porta spesso ad essere coinvolti facilmente nelle guerre degli elfi. La cerimonia più nota è la cerimonia del Drago di Smeraldo: durante questo evento, che ha luogo solitamente a Tiond, le scaglie del Drago di Smeraldo vengono usate per benedire la popolazione elfica ed augurare buon anno. Tipica dei quenya è invece la cerimonia del Giudizio Infuocato, tenuta per ispirare rettutidine nei governanti.Il gruppo religioso di Suldaniti più famoso è quello dei Lupi di Fuoco, con tradizionale sede nelle foreste di Tiond, la cui attività si estende però in tutto il Doriath.

## Venerazione tra le stirpi elfiche:
I Sindar sono sicuramente coloro tra i quali questo Dio è più diffuso; per gli elfi silvani Egli incarna perfettamente il desiderio di armonia che essi hanno con la foresta e le creature che ci vivono. Tra i Quenya c’è meno seguito, anche se è comunque consistente; sono sopratutto gli aspetti di Giustizia ed Armonia ad essere molto sentiti ad Ondolinde. I Teleri non sono molto legati a Suldanas ed è invocato di solito per benedizioni di caccia o guerra.