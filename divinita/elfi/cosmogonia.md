# Cosmogonia
## Introduzione
Molto scarse sono le conoscenze possedute dagli studiosi dell’Impero sulle religioni e le divinità venerate dal popolo elfico. Questo trattato racchiude le informazioni pervenuteci da mercanti, carovanieri, letterati e teologi che hanno avuto contatto con la razza elfica.

La devozione del popolo elfico verso le proprie divinità riempie sempre di stupore chi per la prima volta ha dei contatti con questi esseri. La religione ha una componente molto importante nella loro lunga vita, viene usata per scandire gli anni, i riti sono momenti in cui radunare la collettività e celebrare la fratellanza di ogni elfo, non distinguendo provenienza né classe sociale. Nella società elfica la casta sacerdotale ha l’incarico di presiedere e celebrare i riti e amministrare tutto quanto possa riguardare il culto. Essi custodiscono le conoscenze sacre di astronomia e filosofia, essi conoscono la potenza e il volere degli dei immortali e con il loro immenso sapere consigliano i regnanti e i potenti nei momenti cruciali. Alcuni manoscritti antichi, risalenti ai tempi in cui elfi e uomini erano molto più “vicini”, ci danno una visione di insieme della mitologia e della genesi elfica.

## La nascita degli dei
In un tempo indeterminato,in un mare sconosciuto, emerse un albero chiamato Tulip. Era alto parecchi piedi e aveva una circonferenza di milioni di pollici.Dalle radici nacque la terra nuda e spoglia, nulla vi viveva se non lo stesso Tulip. Da Tulip nacquero anche, come avviene per i frutti, tre essere perfetti : un essere femminile, uno maschile ed uno ermafrodita. Essi fra loro si denominarono rispettivamente Beltaine , Suldanas e Luugh. I primi due si amarono e per molte ere giacquero abbracciati; nulla poteva nascere vivere o crescere data la mancanza di spazio, per cui per molto tempo il mondo rimase un ameno deserto battuto dai venti.

Finché Luugh, accecato dalla gelosia, creò l’odio e lo concentrò contro i due: la terribile forza riuscì a separarli dall’amoroso abbraccio. Allora Suldanas inventò la Vendetta. Essa fu spietata e Luugh fu cacciato da Tulip, andandosi a rifugiare sotto le radici dello stesso. Nel frattempo Beltaine era rimasta incinta e dopo la separazione aveva partorito due figli. Il primo giorno diede alla luce serenamente Earlann; il secondo, tra terribili doglie, partorì una femmina: Morrigan.

Si racconta che gli elfi siano nati dalle lacrime di gioia (della nascita dei figli) sparse da Beltaine e che essa si sia innamorata subito di queste creature perfette e rassomiglianti a lei e Suldanas. Per compiacerli creò le foreste utilizzando le foglie di Tulip. Earlann dalla linfa dell’albero creò i laghi e i fiumi. Morrigan dai magnifici fiori splendenti che crescevano sugli alberi creò la luna e le stelle. Suldanas infine creò gli animali e li pose a difesa degli elfi e del creato. Ma anche Luugh, caduto e sprofondato sotto la terra nuda e spoglia aveva procreato e partorito un essere terribile, Kelthra: immondo essere dalla forma per metà di ragno e per metà umanoide,essa aveva tre paia di gambe nere, era avvolta da una peluria scura e affilata ed era in grado di iniettare un veleno terribilmente tossico e che provocava indicibili sofferenze, prima di portare all’oblio eterno. Luugh usò Kelthra per i suoi scopi abominevoli. Grazie a Luugh, infatti, il terribile essere aracnoide partorì, in quei recessi dimenticati, tutti quegli essere spregevoli e maligni che infestano il mondo, dal suo fetido alito nacquero le pestilenze e le malattie, il suo pensiero aberrante corruppe l’anima dei giovani esseri primigeni, creando i vizi, la malvagità, la cattiveria.

Spesso Luugh si impossessa degli spiriti di esseri inferiori e li spinge a compiere atti spregevoli verso i figli degli Dei (intendendo gli elfi). Gli spiriti di essi dopo la morte vengono giudicati e spediti sotto terra… e Luugh li prende e li sottopone e terribili torture.

Venne il giorno che i giovani Dei decisero di regnare sugli elementi del creato. Earlann, che era divenuto il più saggio tra gli Dei,decise di regnare sulle acque e i suoi abitanti; Morrigan dall’alto dei cieli aveva creato la magia, la quale alcune volte viene donata ai piccoli elfi alla nascita; ella inoltre creò i sogni e gli inganni, come sprone al miglioramento. Beltaine dalla cima del secolare albero osserva e protegge gli elfi mentre Suldanas li giudica e li ammette in Tulip.

Un giorno anche Tulip morirà, e con esso gli Dei e il mondo non avranno nessun rifugio, e così il tutto finirà, ritornando nel nulla dal quale era nato.

> Ernest Droynel, teologo imperiale
Astandir Enderel, Anziano dell’Accademia delle Arti