# Luugh

> “L’Odio ed Il Dolore rafforzano Spirito e Corpo. E il Sangue dei corrotti scorrerà e vi purificherà conducendovi all’Ultima Verità.”

## Nomi: 
“Dio dell’Odio e della Sofferenza”, “Signore del Dolore” tra gli elfi di superficie spesso detto “L’Invidioso”; tra i drow e i suoi seguaci “il Perfetto” o “L’Unico”.

## Nomi: 
Simboli sacri: Il simbolo per eccellenza con il quale si identifica comunemente è il sangue, fonte di vita ma anche conseguenza dell’Odio.

Il mese consacrato a Luugh dai propri accoliti è Postapritore, primo mese dell’anno, come primigenia è stata la sua venuta secondo la loro teologia. Portare un anello che è stato immerso nel sangue per tre giorni è un tipico omaggio a Luugh.

## Descrizione Generale:
Fratello Ermafrodita di Suldanas e Beltaine, secondo la tradizionale teologia li separò per l’invidia dell’amore che univa il loro abbraccio e cercò di distruggere ed impossessarsi di ciò che stavano creando, divenendo nemico loro e del creato. Contrariamente, secondo la versione degli elfi oscuri lui fedeli, questo dio è nato per primo e furono gli altri dei a relegarlo e privarlo di ciò che lui aveva creato. E’ inequivocabilmente ritenuto come il genitore di Kelthra ed il Signore del Dolore. Tra gli elfi giusti si dice che al giungere della morte, le anime impure vengano scagliate da Suldanas negli abissi, dove vengono torturate da Luugh per l’eternità. Gli eretici invece bramano di raggiungerlo per ottenere la “pace eterna”. Gli elfi di superficie comunemente non sanno molto della venerazione “eretica” di questo dio: si parla di sacrifici di umani ed elfi e misteriosi rituali di sangue.

Luugh è raffigurato come un elfo molto particolare: la sua carnagione è pallida, i suoi tratti sono eleganti ed aggraziati, con occhi dalle iridi rosse e con lunghe orecchie a punta; non ha capelli, ma il suo aspetto nel complesso è quello di una creatura di inusuale ed incomprensibile bellezza che suscita anche timore. I tratti del dio sono a metà strada tra quelli di un elfo ed un elfa, ed il suo corpo è un misto dei due generi, con due piccoli seni che si notano appena sotto alle vesti. Il Dio della Malattia e Della Sofferenza indossa sempre una tunica nera, abbellita da ricami in fil di metallo, generalmente raro e lucente. Degli anelli di tale metallo sostengono i numerosi spacchi del suo scuro abito, chiudendosi direttamente nelle sue pallidi carni.

Le mani di Luugh hanno a volte degli affusolati artigli neri al posto delle unghie. Alcune leggende narrano che quando deve combattere, si incida il polso destro con uno dei suoi artigli ed il sangue nero che comincia a gocciolare si solidifica in un flagello pieno di uncini metallici arruginiti.

Non ha generalmente rappresentazioni animali, perchè da un lato suoi seguaci tendono ad identificarlo con la perfezione elfica, quindi a non accomunarlo ad altre entità, mentre d’altro lato gli elfi del superficie preferiscono non rappresentarlo; nella cultura sindar, dove è norma identificare gli dei con un animale, viene però spesso identificato con un rettile, generalmente più sgradevole e viscido.

## Dettami Luughiti:
Per gli elfi di superficie Luugh è tutto ciò che un elfo non deve seguire ed è il simbolo e la fonte dei sentimenti più impuri: invidia, odio, sofferenza, malizia. Per i suoi seguaci, egli è invece il Dio Perfetto: Luugh possiede la versione veritiera dei fatti, secondo la quale gli altri valar vanno combattuti poichè hanno corrotto il creato con la loro invidia per la sua perfezione.

Luugh insegna ai suoi seguaci il valore e l’importanza dell’odio e della sofferenza, come strumenti attraverso i quali accrescere la propria forza e determinazione, con cui punire e torturare i deboli e gli indegni; grazie ai dettami promulgati la paura viene a scemare, rendendo il fedele più forte e incorruttibile. Forza, rigore, coraggio incrollabile ed una fede cieca sono dettami ben instillati nei seguaci di Luugh. La fede cieca che li guida li porta all’esaltazione della tortura e della mortificazione di sè stessi come dono al proprio Dio, le quali vengono considerate una sacra forma di purificazione e fortificazione.

## Clero di Luugh:
Il clero di Luugh è molto influente tra gli elfi oscuri, ed ovviamente tra gli elfi convertiti. I loro ruoli sono spesso carismatici e di guida, ed i sacerdoti luughiti sono visti più come portatori del verbo che strumenti di dolore, ruolo preferito da quelli di Kelthra, a volte considerati meno saggi ed equilibrati (anche se non viene detto apertamente). I sacerdoti di Luugh venerano la forza e la perfezione seminando odio e sospetto, soprattutto fra i nemici, in modo da “indebolire” i loro legami.

Altri valori fondamentali predicati sono la purezza, sopratutto della razza elfica, e la supremazia su tutto ciò che non è elfico. Non è ben risaputo che cerimonie officino questi cultisti, ma voci vogliono che le più importanti cerimonie di Luugh siano il “Sacrificio agli Dei” ed il “Rito delle Ombre di Luugh”.

## Venerazione tra le stirpi elfiche:
Tra i drow, la stirpe degli elfi oscuri sotterranei, Luugh è la divinità patrona, detentrice della verità e dei valori morali che stanno alla base della loro società. La sua venerazione tra gli elfi di di superficie invece è sempre stata proibita, ma pare si sia sempre conservata segretamente in piccoli culti nascosti. Pochissime informazioni si detengono su come il suo culto si differenzia tra le stirpi e le città. Pare che i Quenya ed alcuni Teleri, portati per cultura sociale (e talvolta familiare) maggiormente all’Imperialismo, si sentano affini all’Oscuro per quanto concerne il desiderio di affermare la supremazia degli Elfi, e dominare le altre razze ritenute inferiori; inoltre il loro modo di rapportarsi alla venerazione di Luugh è caratterizzata da rigidi codici comportamentali e morali. Alcuni tra questi, teleri, vivendo a Rotiniel a contatto con altre razze, accrescono rapidamente il loro sdegno e possono diventare, per reazione, tra i più esaltati e determinati; altri invece, per lo più quenya, tendono ad esaltare il loro retaggio “nobile”, sviluppando in maniera naturale e più “compassata” tali attitudini. Per quanto riguarda i Sindar, generalmente sono caratterizzati dal desiderio estremizzato di “purificare” il Doriath e da un minor interesse verso la supremazia sulle altre razze, e il loro modo di seguire il culto è molto più informale e indefinito; pare che mantengano comunque una certa predilezione per gli ambienti boschivi e le attività “venatorie”, che si tratti di animali o di infedeli. Queste informazioni sono comunque nebulose e frammentarie, e i percorsi percorribili da un elfo per avvicinarsi al culto sono talmente variegati che atteggiamenti diversi da quelli descritti non creerebbero alcun stupore.