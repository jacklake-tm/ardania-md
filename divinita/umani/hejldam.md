# Hejldam
> "…è forse per questo che nelle leggende egli è sempre descritto come un giovane nordico, con la barba e i capelli lunghi e incolti, che stringe nel pugno il possente Mjollnir, il martello che usa per sorvegliare, e all’occorrenza chiudere, i passaggi tra i regni.”

## Nomi: 
“Il Guardiano dei Mondi”, “Il Generato”, “L’osservatore dei nove regni”.

## Simboli sacri: 
Un piccolo drago in legno, un martello, un’occhio. Il suo colore è il rosso chiaro, come il sangue che si mischia alla neve.

## Descrizione generale
Identificato come il guardiano dei mondi, Hejldam è stato generato da Yggr attraverso l’Yggdrasil e da esso è sbocciato come un fiore. Hejldam non deve intendersi come una divinità a parte, il suo culto è perfettamente integrato in quello di Yggr, essendo l’intero cosmo espressione di quest’ultimo.
Nell’osservare i nove regni del cosmo da lui creati, Yggr si accorse di non poter sorvegliare in modo appropriato i passaggi tra questi, immobilizzato com’era all’interno dell’Yggdrasil, rischiando in questo modo che le creature di ogni regno circolassero indisturbate tra i vari mondi. Decise quindi di far cadere una goccia di sangue sulle bianche radici dell’Yggdrasil e dalla fusione tra il sangue di Yggr e la linfa del frassino germogliò un fiore, che sbocciando diede vita a Hejldam, il guardiano dei mondi.
Anche nel caso di Hejldam scarseggiano le rappresentazioni visive, scritte o raffigurate, a cui si sono invece sostituiti racconti tramandati attraverso le generazioni. Hejldam è una figura molto amata dai nordici, specialmente i più giovani, poiché ritenuta più accessibile e più vicina rispetto all’irraggiungibile Yggr. È forse per questo che nelle leggende egli è sempre descritto come un giovane nordico, con la barba e i capelli lunghi e incolti, che stringe nel pugno il possente Mjollnir, il martello che usa per sorvegliare, e all’occorrenza chiudere, i passaggi tra i regni.
Alla figura di Hejldam è spesso accostata quella di Nifhlel, una creatura mitologica che si dice essere stata creata da Yggr per permettere a Hejldam di muoversi rapidamente nel cosmo. Narra la leggenda che quando il fiore contenente Hejldam sbocciò, Yggr volle affiancargli un compagno che lo aiutasse a raggiungere ognuno dei nove regni nel minor tempo possibile. Prese quindi dall’Yggdrasil l’estremità di un ramo e due foglie, che unì insieme con un soffio gelido e a cui diede la vita. Le foglie divennero ali e il ramo divenne corpo, e Nifhlel nacque, con le sembianze di quelli che i Mann chiamano draghi.

## Dettami di Hejldam
Il culto di Hejldam non è assolutamente distinto da quello di Yggr. La principale caratteristica che gli permette di distinguersi è che al guardiano dei regni vengono attribuiti valori più spiccatamente materialisti, trattandosi di una divinità che fa della difesa dei regni la propria ragion d’essere.
A partire dal ruolo che Hejldam detiene nel cosmo, i suoi fedeli traggono ispirazione quando si tratta di difendere ciò che Yggr ha creato, in quell’ottica di prosperità del proprio popolo che ogni nordico deve perseguire per garantirsi un posto a Cromdahil o nel Valhalla. La benevolenza di Hejldam è quella che viene maggiormente richiamata in battaglia, poiché il nordico combatte per difendere i propri valori e i propri terreni, al pari di Hejldam che combatte mille battaglie per la protezione di tutti i nove regni.
Ogni nordico è costantemente in guerra per la sopravvivenza propria, del proprio clan e delle proprie terre. Le condizioni di vita estreme a cui i nordici sono costretti, poste da Yggr affinché fortificassero il suo popolo prediletto, costringono i nordici a uno stato di continua resistenza, il che porta ogni uomo e donna del Nord a identificarsi con Hejldam che, al pari dei nordici, vive un’esistenza di perenne conflitto.

## Clero di Hejldam
Non esiste un vero e proprio clero di Hejldam poiché ogni nordico è prima di tutto un fedele di Yggr e la sfera religiosa nella cultura delle popolazioni del Nord verte principalmente intorno al creatore dei nove regni.
Esistono tuttavia persone che, pur in un’ottica generale di devozione a Yggr, fanno proprie caratteristiche che tendono più specificatamente a descrivere Hejldam. È il caso di sciamani dediti alla difesa delle tradizioni e degli ideali nordici che portano avanti questo principio lontano dalle sale di retorica e teologia per condurlo più pragmaticamente nei campi di battaglia.
All’atto pratico, ogni nordico venera a modo suo il culto di Hejldam, se non altro in quanto creazione di Yggr e poiché unica altra figura divina facente parte del cosmo generato dal creatore dei nove regni. Alcuni hanno in più un’indole che li porta a seguire più spiccatamente i dettami e gli scopi di Hejldam.

## Venerazione tra gli umani
Come per Yggr, il culto di Hejldam è stato appannaggio dei soli membri del clan Huatbàn, unici depositari delle antiche tradizioni.
Quando le principali tribù giunsero per fondare Helcaraxe, non erano mai entrate in contatto con l’Yggdrasil, situato vicino al ghiacciaio posto all’estremità Nord dell’isola. Le divinità che veneravano, frutto delle contaminazioni con le genti del Sud, hanno fatto sì che il culto di Hejldam, al pari di quello di Yggr, non si diffuse in alcun modo e fu anzi inconsapevolmente represso attraverso la repressione del clan Huatbàn.

