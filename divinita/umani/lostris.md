# Lostris

> “…Poi all’improvviso udii voci gentili intrecciarsi creando un unico mormorio con il vociare
del vento e di lì a poco le vidi: bellissime e leggiadre ninfe dalla pelle d’ebano vestite di soli veli.
Danzavano leggere, sottili, quasi evanescenti e con loro sembravano danzare tutte le lucciole del bosco, le fronde degli alberi e le stelle del cielo…”

## Nomi: 
“L’Ancella di Akkron”, “La Prediletta”, “Signora dell’Oasi”.

## Simboli sacri: 
Non ha un simbolo distintivo, anche se a volte viene rappresentata da un’anfora colma d’acqua. Il suo numero ritualistico è il tre, come gli elementi che domina per volere di Akkron: acqua, aria, terra.

## Descrizione generale:
Prima creatura femminile di Akkron, Lostris racchiude in sé la perfezione e l’emblema della donna nel popolo tremecciano. Viene spesso raffigurata come una fanciulla bellissima dalle vesti e i capelli bagnati, che regge un’anfora traboccante d’acqua pura e limpida, a rappresentare il doppio significato dell’elemento a lei più vicino, l’acqua, come fertilità e vita.
Non è considerata una divinità vera e propria, né un’alternativa al culto di Akkron nel deserto, ma parte integrante di esso. Lostris ha una storia molto affascinante e colma di significati e di simbolismi, Akkron stesso le diede gli insegnamenti su come servirlo e il potere di dominare l’aria, la terra e l’acqua; perciò a lei il popolo delle sabbie attribuisce la fertilità delle terre, la ricchezza dell’acqua e l’abbondanza dei frutti nell’oasi.
Si narra sia stata una donna realmente esistita, talmente bella e perfetta che perfino Akkron se ne compiacque ed alla sua morte, avvenuta circa a trent’anni, decise di farla ascendere fino a sé come sua ancella.
Lostris mantiene l’equilibrio in una concezione molto naturalistica del culto, ove bene e male si contrappongono per preservare l’essere delle cose, è benevola ma anche terribilmente vendicativa quando riceve offese.
Se Akkron è il custode dell’oasi di Tremec, Lostris ne viene ritenuta la Signora.

## Dettami del culto di Lostris:
Sebbene fedeli ad Akkron ed ai suoi dettami, i devoti a Lostris attribuiscono ad essa la fertilità della terra e la riuscita del loro lavoro. Rappresenta la donna come generatrice di vita ed in virtù di questo i suoi seguaci provano profondo rispetto per la figura femminile della loro stirpe e per la terra, che viene associata all’acqua per fertilità e prosperità. Si prodigano nell’offrire ospitalità agli stranieri e cure amorevoli ai bambini come agli animali e alle coltivazioni ed accettano anche gli eventi più spiacevoli, come un lutto, come parte del ciclo naturale e necessario della vità stessa.

## Clero di Lostris:
Si narra che fu proprio la dea ad insegnare alla sua prima sacerdotessa come rendere prospera l’Oasi di Tremec. Solo le donne divengono sacerdotesse di questa divinità ed il sistema gerarchico, all’interno delle popolazioni delle sabbie, è rigoroso e ben strutturato. Per tradizione le bambine vengono portate al tempio all’età di dieci anni, affinché vengano cresciute nel Giardino di Lostris, luogo segreto conosciuto solo dal culto, laddove vengano ritenute adatte e degne. Sono ministre del culto dai sedici ai trent’anni, ovvero dalla maturità all’età in cui Lostris ascese al fianco di Akkron, periodo durante il quale possono elevarsi da Ancelle a Vestali, a seconda della loro devozione, dedizione e potere spirituale. Solo le Vestali infatti vengono istruite nei Canti della Vita, capaci di dominare gli elementi associati a Lostris.
La Gran Sacerdotessa, vertice dell’ordine, fa parte del Consiglio Tohan insieme ad altri componenti della casta sacerdotale dell’Oasi e può, in casi particolari, emettere Ismat, ovvero un verdetto di tipo penale.
Le sacerdotesse di Lostris sono temute e rispettate dalle popolazioni del deserto, manifestazioni della dea stessa ed inviolabili. Il loro culto impone di compiere ogni giorno un’azione che tenda a far prosperare la vita, sia essa la cura di un fedele o di una pianta nell’Oasi.
Essendo la dea della vita e della fertilità, le sue sacerdotesse vengono chiamate per seguire ed accudire le nascite e le migliori levatrici tra esse rimangono a servire il Tempio per questi scopi anche oltre l’età dei trent’anni, prendendo il nome di Sacerdotesse Anziane.
Ricordata con amore dalla popolazione e come esempio tra le sacerdotesse del culto è Asiya, giovanissima Vestale e in seguito Gran Sacerdotessa, che fu sposa nella Tenda Udeen, miracolosa guaritrice ed autrice di diversi tomi di memorie. Alcuni vengono tenuti segreti poichè descrivono la sua vita nel Giardino di Lostris, altri diffusi tra le giovani dell’Oasi come testi di formazione edificanti.

## Venerazione tra gli umani:
Il culto di Lostris è diffuso in predominanza tra gli umani di stirpe tremecciana. Viene invocata dai contadini affinché renda fertili i terreni aridi dell’oasi di Tremec, affinché custodisca l’acqua nell’oasi e come protettrice di sposi e partorienti. Tra le popolazioni nomadi Assid, Lostris viene considerata come una leggenda o una donna realmente esistita ed amata da Tremec il Profeta, tuttavia non le si attribuisce alcun potere o culto religioso.