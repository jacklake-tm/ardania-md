
# Aengus

> “Bagnata di fuoco la mia arma risplenderà della sua arte, non cenere ma fiamma che forgia, Potenza e Perfezione dalla roccia del cuore della sua Montagna.”

## Nomi: 
“Dio del fuoco e della roccia”, “Il Fabbro degli Dei”, “Il Dio degli Artigiani”.

## Simboli sacri:
un Martello da fabbro, talvolta una Forgia, o alte Montagne lambite dal Fuoco. A seconda del luogo può essere rappresentato con altri tipi di attrezzi da lavoro, come un piccone o un mantice; generalmente tutte le raffigurazioni presentano motivi fiammeggianti e colorazioni tendente al rosso.

## Festività: 
Comunemente a lui viene dedicato il martedì e il primo del mese di Madrigale.

## Descrizione:

Viene raffigurato come un uomo dalla corporatura tozza ed una lunga barba di fuoco, le mani possenti e ferme, temprate e salde come quelle dei fabbri, i capelli sono crespi, i lineamenti marcati e duri, mentre la pelle è lucida e annerita dal lavoro e dal fumo.

## Storia e leggende:

Figlio di Crom ed Althea e fratello di Danu e Awen; si tramanda che egli creò, dalle carni di Nyp, la terra, le rocce e le montagne di lava che controlla con fermezza.
Al dominatore del fuoco viene attribuita la sacra forgiatura delle due armi di Crom, Oscillante e Risplendente; si crede che la sua fucina sia da qualche parte nel cuore di un vulcano delle isole del Sud di Ardania e che lì dia vita ad armi, destinate solo agli Dei, dai poteri magici e incommensurabili. Si narra che solo i più abili artigiani e fabbri dopo la morte possono avere l’onore di essere accolti da lui nella sua fucina per poter lavorare accanto a lui, forgiando instancabilmente per l’eternità artefatti leggendari e straordinari oggetti.
Ad Aengus è legata la leggenda del drago Niflhel che si racconta sia stato creato dal dio dallo stesso cristallo di Algera che uccise Nyp.

## Caratteristiche: 
Dio del fuoco, dell’artigianato, delle tradizioni e dell’onore.
Aengus è il protettore di ogni artigiano, in special modo di coloro i quali lavorano metalli e creano leghe, dunque anche orafi, maniscalchi, stagnini.
Il Dio del Fuoco protegge gli instancabili lavoratori e dona loro le migliori abilità soprattutto se si tratta della lavorazione dei metalli. I laboratori artigianali e le forge vengono consacrati a lui, armi e armature vengono benedette in suo nome affinché  chi ne fa uso possa beneficiare della sua forza e della sua veemenza. L’inamovibile roccia è simbolo di forza, così anche Aengus domina con l’irruenza e la passione che la caratterizzano divenendo, quindi, emblema di potenza, tenacia e abnegazione.
Il fuoco è elemento purificatore, così Aengus lo utilizza per depurare ogni forma di imperfezione, errore o colpa.

## Aspetti positivi:
Abnegazione – Coraggio – Forza
## Aspetti negativi:
Ira – Violenza – Grettezza

## Seguaci:
Non è difficile trovare fedeli di questa divinità in ogni regno umano, villaggio o comunità, essendo protettore dei lavoratori e di chi instancabilmente produce artigianato.
Aengus mette a nudo il cuore della roccia e per la sua abilità riesce a costruire armi, armature ed oggetti di pregevole fattura, perciò ogni artigiano auspica la sua protezione ed i suoi favori. Lavorare i metalli nel migliore dei modi, scavare fin nel cuore dei monti, è il miglior modo per onorarlo e sperare di assumere in sé le sue abilità. Lavorare con meticolosità è, per i seguaci di Aengus, un modo per purificare se stessi attraverso il fuoco e avvicinarsi al divino attraverso la perfezione delle loro opere. La loro ambizione è essere ricordati dai propri discendenti, comunità e persino regni, per le egregie opere che portano il loro marchio; per questa ragione, frequentemente, sulle tombe dei più grandi artigiani fedeli al dio della forgia vi è scolpito, generalmente in metallo, un busto raffigurante il volto del deceduto, affinché egli non venga mai dimenticato.
I seguaci di Aengus, avendo dedicato gran parte della loro vita al lavoro e all’allenamento, non si sono dedicati molto allo studio e al pensiero, pertanto i loro modi risultano spesso rudi e poco raffinati e denotano una ristrettezza di vedute dovuta all’acquisizione di dogmi su cui raramente si interrogano. Sono spesso sanguigni e preferiscono la forza al dialogo. Sono frequentemente di natura rissosa e chiassosa e amano vantarsi delle loro imprese. Molto sviluppato in ciascuno di loro è il senso dell’onore, non si rimangerebbero mai la parola data considerandolo un affronto verso il proprio dio e andrebbero incontro alla morte pur di mantenere una promessa fatta.
Di indole conservatrice, i seguaci di Aengus sono molto legati alle tradizioni che rispettano sempre e vogliono far rispettare. La costante ricerca della perfezione nella creazione dei loro artefatti, li porta frequentemente ad estendere tale ricerca anche al di fuori del loro lavoro.

## Clero:
I sacerdoti di questa divinità sono molto spesso artigiani e fabbri, esperti di armi ed abili lavoratori di metalli. I rituali che gli vengono rivolti sono poco sfarzosi, intimi e riservati a suggellare l’unione che questi umani percepiscono col proprio dio dopo ore di lavoro faticoso e spesso solitario all’interno di miniere e sui monti. E’ diffusa la credenza che solo chi lavora per molto tempo col fuoco e il metallo rovente può comprendere la solennità dei loro rituali.
Spesso riservato oppure vivace come fiamme, chi diffonde il credo di Aengus benedice gli artigiani e le attività lavorative dei vari regni invocando la protezione della sua divinità.
Molti sacerdoti di Aengus non si limitano a benedire le forge e i luoghi di lavoro e a consacrare armi e armature, ma si impegnano attivamente nella formazione e nell’equipaggiamento degli eserciti combattendo essi stessi con coraggio ed onore.
I paladini di Aengus servono con impeto il loro dio lanciandosi senza timore contro i nemici impugnando armi benedette da loro stessi.

## Atti di devozione:

Raggiungere la perfezione nel lavoro artigianale.
Consacrare al dio armi e armature.
Rispettare le tradizioni.
Difendere e proteggere i lavoratori.
## Crimini gravi:

Oziare.
Essere codardi.
Offendere il lavoro e i lavoratori.
## Rapporto con Vashnaar e i suoi seguaci: Diffidenza
I seguaci di Aengus non riescono a comprendere fino in fondo le motivazioni che portano Crom e Vashnaar in conflitto, ma, se obbligati, sceglieranno di unirsi alla causa del Padre sostenendolo con la forgiatura di armi e armature oppure schierandosi accanto a lui in una eventuale battaglia.

## Visioni in particolari aree geografiche:
Nelle terre nordiche, prima della riscoperta dell’Antica Via nel 285, Aengus era il dio maggiormente venerato. Egli incarnava ideali di eroismo in battaglia e avrebbe guidato i deceduti in battaglia verso le grandi sale del Valhalla.

## Personaggi storici fedeli:
Oltre allo splendente Ocelon, paladino di Aengus e grande in bellezza e nobiltà, un altro paladino ricordato è Drell Van Reld il Grande Fabbro, che forgiò un’argentea corazza per proteggere la vita di Ulrich nella battaglia contro Kirowon: il bianco splendore contro la nera lama d’ombra.
