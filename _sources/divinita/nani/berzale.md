# Berzale

> “La sua è una sì particolare domanda,
non il pensiero a lui pretende,
è il mero pensiero ciò che richiede”

## Nomi: 
Il Saggio, Custode del Sapere e Signore della Conoscenza

## Influenza: 
Colui che scrive la storia e la cultura degli Djaredin e che grazie a Lui mai potranno essere dimenticate.

## Simboli Sacri: 
Un libro aperto con delle rune in Kyl disegnate sulla copertina. Il libro è simbolo di sapere, mentre le rune ricordano che è stata questa divinità a creare il Kyl, l’antica lingua dei nani e ad insegnarla loro.

## Descrizione:
Berzale è una divinità paterna e benevola Viene rappresentato come la classica figura dell’anziano e del saggio: è sempre seduto sopra uno sgabello con un libro sulle ginocchia, la mano sinistra scorre tra le righe, mentre la destra è aperta a mezz’aria con il palmo rivolto verso il basso, in quella che ha tutta l’aria di essere una benedizione. Benedizione che scaturisce dalle parole che il dio sta leggendo sul libro: la bocca stessa è congelata nell’attimo in cui le labbra stanno sussurrando qualcosa: la classica figura della persona che legge sottovoce o che recita una lettura per se stesso. Il suo sguardo è chino sul libro, gli occhi leggermente socchiusi. Spesso indossa delle strane lenti sul naso.
Non esistono statue, ma solo qualche rara raffigurazione inserita dai miniatori all’interno di qualche codice di teologia o in qualche leggenda sulle vicende degli dei. A volte la figura viene sfumata da presunte nuvole di fumo o nebbia, altre volte luci colorate appaiono sullo sfondo. Unico aspetto comune e degno di nota è che non viene mai rappresentato in modo statico.
A Berzale fa riferimento tutto ciò che riguarda la saggezza e la conoscenza. Ma prima di giungere a queste due fondamentali doti, ogni buon nano deve usare la propria ragione, dedicarsi allo studio e raffinare il proprio pensiero: è questo il punto di partenza per divenire sapienti e giudiziosi.
Ma Berzale non rappresenta solamente la conoscenza teorica, ma soprattutto quella pratica: questa divinità è l’essenza dell’applicazione pratica della teoria. È fondamentale avere un’idea in testa che consenta di partire, ma è il risultato che conta: chi serve Berzale opera fondamentalmente, mette in pratica il frutto dei suoi ragionamenti e dei suoi studi.

## Dettami e Dogmi:
Mantieni la calma e fa appello alla tua ragione in ogni circostanza.
Non tenere per te le tue conoscenze, ma diffondile, condividile con il tuo popolo. Abbi sempre voglia e sete di conoscenza. Accumula libri, pergamene e ogni forma di sapere. Sii sempre curioso.
Sperimenta le tue teorie, parti sempre da un’idea ingegnosa per arrivare ad un’applicazione pratica.

## Clero di Berzale:
I sacerdoti di Berzale spesso ricoprono i ruoli di bibliotecari, cronisti e storici all’interno della società djaredin. Essi si occupano di raccogliere tutto ciò che può in qualche modo accrescere e perfezionare la loro immensa conoscenza. Spesso si avventurano anche in lunghi viaggi spinti dalla loro sete di sapienza e non di rado fanno visita alle biblioteche di qualche città umana. Nel corso del loro mandato, assimilano tutta la conoscenza di cui sono capaci: c’è chi dice che conoscano addirittura a memoria tutti i testi delle biblioteche che custodiscono. Ma sono soprattutto gli unici che hanno le conoscenze tecniche necessarie alla conservazione dei preziosi testi, continuamente messi in pericolo dall’umido e dalle muffe. Altra conoscenza che questi sacerdoti possono vantare, è quella medica. Sono gli unici infatti che hanno una consistente cultura in campo medico, conoscono l’anatomia e la fisiologia degli djaredin al punto tale da aver raggiunto una certa maestria nel campo.
Ai sacerdoti di Berzale è anche affidato il compito di istruire la popolazione e la gestione delle scuole: da più di 4000 anni, per volere dell’allora Morgat, tutti i nani sanno leggere e scrivere il Kyl e la lingua che si parla in superficie.
Questi sacerdoti sono in sostanza custodi della conoscenza: essi sono studiosi, profondi conoscitori di tutta la cultura del Regno di Djare e non solo, sono esperti in un gran numero di discipline sia pratiche sia teoriche ed attraverso un attento lavoro di studio e di ricerca, sono stati più volte in grado di integrare e migliorare la cultura e la vita nel sottosuolo.
Esiste una sezione del Tempio di Kard Dorgast totalmente consacrata a Berzale: si tratta delle Aule di Berzale, ovvero della biblioteca principale del Regno di Djare e al suo interno, tra i tanti tomi, sono custoditi i Libri della Memoria. Un’altra biblioteca di pari importanza è situata all’interno della Corporazione dei Segreti.

## Festività e riti:
La Festa di Berzale cade nel mese di Drenat. Durante questa festività, studiosi, inventori, scrittori e tutti i devoti a questa divinità, sono attivamente al lavoro per consultarsi e confrontarsi su tutti i temi che riguardano la conoscenza. Chi vuole può rendere noto al popolo i propri lavori: gli inventori spiegano i progetti a cui hanno lavorato duramente o le loro ultime invenzioni; scrittori e poeti leggono e divulgano le loro ultime creazioni; gli esperti di storia e cultura djaredin tengono brevi lezioni; ma non solo. La conoscenza, per il popolo djaredin, ha soprattutto un carattere pratico e manuale: quindi in questo giorno è facile incontrare qualche giovane barba alle prese con il proprio maestro, magari all’interno di una bottega, mentre urla e rimproveri ricoprono letteralmente il giovane nano.
Inoltre tutti gli inventori si recano al Tempio per rivolgere una preghiera speciale a Berzale e far benedire progetti e invenzioni dai sacerdoti.
È pratica comune sfruttare questo giorno per creare una copia di ciascuna invenzione o scritto affinché non vada perduta: il tutto viene custodito all’interno delle Aule di Berzale o dell’Accademia dei Segreti e delle Invenzioni.