# Akkron
> Ospitalità, poichè Ospitalità è amore per le persone e per la proprietà,
Parsimonia, poichè Parsimonia è amore per la proprietà che verrà e per la proprietà che è stata,
Vigore, perchè è amore per ciò che si è stati e per ciò che si sarà in futuro,
infine Fedeltà, che è amore per l’amore e permea l’attimo di tutte le cose, in essa sono contenute tutte le virtù e l’amore che le rende manifeste! “

## Nomi: 
“L’Unico”, “Custode dell’Eden oltre la Vita”, “Sultano del Grande Banchetto”, “Custode della Stirpe Nera”.

## Simboli sacri: 
Non ha un simbolo preciso, né colori, poiché i suoi stessi fedeli ritengono che rappresentarlo con qualcosa vorrebbe dire già di per sé limitarlo o escludere il resto, essendo Akkron tutto ed ogni cosa. Tuttavia gli viene attribuito un numero, sacro e ritualistico, il quattro, numero dei Sacri Pilastri.

## Descrizione generale:
Unico dio delle stirpi Tremecciana e Assid, Akkron è considerato il padre dell’intero popolo nero, colui che tutto ha creato e plasmato, che custodisce in sé ogni aspetto della vita, attraverso le sue mutevoli manifestazioni e forme. Questo dio è ritenuto dai suoi seguaci come colui che detta gli eventi del mondo e che, se venerato nel giusto modo, porta alla non paura della morte. Ciò non significa che chi lo venera non rispetti la vita, anzi essa va difesa ed incoraggiata con ogni azione e mezzo.
Secondo il Tremano, testo sacro del culto, Akkron apparve al profeta Tremec come un uomo dalla pelle d’un bianco abbacinante e occhi bronzei. Indossando un’armatura splendente in avorio e metallo, un turbante d’oro e grandi orecchini di pietra nera, brandiva, con una mano sola, un’enorme scimitarra di fuoco. La sua mano aveva solo 4 dita poiché priva dell’anulare e per ogni dito rimasto portava un anello d’argento ed uno d’oro. Sebbene si abbia questa descrizione, è comunemente considerato irrispettoso, blasfemo o comunque di cattivo auspicio, tentare rappresentazioni del dio, che vengono scoraggiate dai suoi sacerdoti, così come evitate per superstizione dagli artisti e artigiani dell’Oasi.

## Dettami Akkroniti:
I fedeli assumono Akkron come unico e possibile dio, non basano la propria morale su bene e su male bensì sulla vicinanza alla perfezione, propria di chi si fregia delle virtù rappresentate dai Sacri Pilastri: Ospitalità, Parsimonia, Vigore e Fedeltà. Attraverso la Via dei Pilastri, insieme di regole ferree che permettono la vita nelle difficili terre desertiche ove il culto è predominante, i fedeli di Akkron aspirano a giungere, dopo la morte, al Grande Banchetto, ristoro sempiterno alla presenza del dio e dei degni. Chi si allontanerà dalla via dei Pilastri o si macchierà di gravi colpe, alla morte, sarà invece condannato ad una reincarnazione in una creatura inferiore, come un lama o uno schiavo Qwaylar, o alla maledizione della non-morte.
Tremec viene considerata la città dono del dio alla stirpe nera ed è d’obbligo per i fedeli tornarci almeno una volta l’anno.
I seguaci gli rivolgono quattro preghiere giornaliere, scandite dai cicli del giorno, da soli (le faradh) o insieme ai sacerdoti (le saradh). All’età di dieci anni, come le dita delle mani, quando nella tradizione nera l’individuo raggiunge la piena padronanza di sé, si riceve il battesimo che sancisce l’iniziazione al culto vero e proprio.

## Clero di Akkron:
I religiosi di questa divinità possono essere sia uomini che donne ed anche se non manifestano particolari o evidenti doni divini. Il loro principale scopo è guidare e rammentate al popolo delle sabbie l’unicità di Akkron come dio e come colui al quale tutto si deve ed indicare ai fedeli la Via Dei Pilastri. La maggiore carica, l’Ezzedin, viene identificato come discendente diretto del Profeta Tremec, che ebbe il dono di giungere al cospetto di Akkron stesso e di fondare la sua città, nonché di diffondere il suo volere alla stirpe nera. Egli, oltre ad officiare le maggiori funzioni, benedice il Sultano, nomina i sacerdoti e accetta i novizi al tempio, oltre a presiedere il Consiglio Tohan, espressione della casta sacerdotale dell’Oasi.
I sacerdoti seguono gli aspetti più ritualistici del culto, ma è anche loro usanza emettere i Verdetti (Ismat), ovvero condanne di tipo anche penale laddove esercitano il loro potere religioso.
Tra i più devoti fedeli di Akkron, è impossibile non nominare Abu Nasr della Tenda Shamal, che dedicò gran parte della sua vita a copiare, tradurre e riassemblare l’insieme di testimonianze riguardanti la vita del Profeta Tremec e le sue predicazioni, note col nome di Tremano, testo sacro di questo culto per eccellenza.

## Venerazione tra gli umani:
I tremecciani e i beduini sono il ceppo di razza umana che più venera Akkron. Il culto nel deserto, che si può ritenere monoteista, scandisce vita, politica, cicli naturali e sistemi sociali all’interno dell’Oasi di Tremec ove i dettami fondamentalisti sono più tradizionali e ricchi di dogmi e doveri.
Le popolazioni nomadi delle sabbie, gli Assid, hanno una visione differente di questo dio che viene percepito come colui che punisce e da temere, una divinità che giudica e castiga.