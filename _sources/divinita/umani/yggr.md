# Yggr

>“Creatore del cosmo, dei nove mondi e del sacro frassino, Yggr è considerato dai nordici come colui che ha plasmato tutto ciò su cui l’occhio si posa.”

## Nomi:
“Il Signore del Tutto”, “Il Creatore del Cosmo”, “Il nato del Nulla”.

## Simboli sacri: 
Dei rametti bianchi o della corteccia in legno artico. Il suo colore è il bianco nuvola.

## Descrizione generale
Creatore del cosmo, dei nove mondi e del sacro frassino, Yggr è considerato dai nordici come colui che ha plasmato tutto ciò su cui l’occhio si posa. Egli è nato nel Nulla del Ginnungagap ed è il signore del Tutto, che ha iniziato a creare dal momento in cui si è generato.
Trattandosi di una divinità venerata esclusivamente tra le più antiche tribù del Nord, dedite alla narrazione orale e poco avvezze all’utilizzo di materiale scritto, non esiste una sua descrizione precisa. Yggr è generalmente rappresentato come unito all’Yggdrasil in un comune abbraccio che li tiene costantemente l’uno avvinghiato all’altro, inseparabili e indivisibili. Il suo volto è immerso nella corteccia del frassino e per questo non è mai visibile; il suo corpo è avviluppato dall’intreccio di rami dell’Yggdrasil e le sue braccia si fondono con essi per raggiungere tutti i nove mondi.

## Dettami di Yggr
Ardahin è uno dei nove mondi creati da Yggr ma è quello in cui Egli ha deciso di piantare l’Yggdrasil, la sua creazione più perfetta. All’interno di Ardahin, inoltre, le popolazioni del Nord sono quelle che maggiormente incontrano il suo favore, per via della venerazione che da subito mostrarono all’albero, e i nordici che tutt’oggi si professano fedeli di Yggr vivono con grande fervore la loro fede.
Non vi è un aspetto della vita che secondo i nordici caratterizzi particolarmente Yggr, nel senso che non gli vengono attribuiti significati specifici. Egli è il Creatore, l’artefice di ogni cosa, colui che ha dato vita al mondo e generato il Nord scegliendo di concedergli tra tutti il suo favore, perciò qualsiasi caratterizzazione specifica, e come tale parziale rispetto alla totalità del creato, sminuirebbe la sua grandezza.
Yggr non simboleggia il Bene o il Male in quanto ha creato entrambi, così come ha creato i mondi di sopra e i mondi di sotto dedicati a coloro che nella vita hanno seguito più una sfera che l’altra. Yggr fornisce quindi prima di tutto un principio ispiratore ad agire in vita in modo che dopo la morte sia assicurato un posto su Cromdahil o nel Valhalla. Venerare Yggr significa quindi condurre la propria vita in modo da onorare i valori cardine del Nord, contribuendo alla prosperità delle proprie terre.

## Clero di Yggr
Yggr è di fatto venerato da tutte le donne e gli uomini del Nord che in lui riconoscono l’ideatore del cosmo. Fra questi, i fedeli più assorti sono uomini e donne che meglio di altri comprendono che la totalità del creato è diretta espressione di Yggr, il che tuttavia non significa che venga meno la centralità del Nord all’interno del cosmo. Al contrario, le terre settentrionali di Ardahin sono quelle che Yggr ha scelto come sue favorite.
Il fedele di Yggr comprende che ogni creazione dei nove mondi esiste perché da lui voluta e ha un ruolo nella vita di ognuno, ossia in quel personale percorso che è per tutti i fedeli finalizzato al raggiungimento dei regni di Cromdahil e Valhalla quando la morte sopraggiunge.
Ciò non deve essere frainteso con il rispetto dell’equilibrio inteso come principio superiore, poiché il fedele di Yggr non idealizza l’equilibrio assoluto; lo scopo ultimo di ogni fedele è quello di meritarsi un posto nei mondi di sopra attraverso la comprensione, e quindi l’utilizzo a vantaggio proprio e del Nord, di tutto quello che Yggr ha creato.

## Venerazione tra gli umani
Il culto di Yggr è stato per secoli relegato ai soli membri del Clan Huatbàn, i quali meno di ogni altro nordico hanno subìto le contaminazioni religiose meridionali. Isolati nelle grotte dell’isola di Grandinverno, essi si sono fatti carico di tramandare le leggende sulla nascita del cosmo e i dettami di Yggr di generazione in generazione, mentre il resto dei nordici ne ignorava l’esistenza.
La città di Helcaraxe fu fondata da sei tribù nordiche che dalle terre innevate del continente salparono alla ricerca di terre più ospitali. È plausibile che si fossero già verificate frequenti interazioni tra i membri di quelle sei tribù e le genti del Sud, motivo per cui il culto di Yggr non si diffuse, e anzi passò totalmente sotto traccia, forse anche per via dell’inimicizia che da subito si creò tra i nordici della neonata Helcaraxe e il clan Huatbàn.


