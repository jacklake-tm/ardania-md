# Earlann

> “Ascoltate, comprendete, imparate e tramandate. Cosi come il fluire dell’acqua lentamente genera, il fluir d’ogni arte e conoscenza inesorabilmente sarà forza.”

## Nomi: 
“Dio delle Acque e della Meditazione”, “Signore dei Mari”, “Il Sempre Saggio”.

## Simboli sacri: 
Colore dedicato a Earlann è il blu, colore del mare di cui è signore. Portare addosso una conchiglia è un tipico modo per venerarlo.

## Descrizione generale:
Figlio maggiore di Suldanas e Beltaine, frutto del loro amore e fratello di Morrigan, Earlann è il più saggio tra tutti gli Dei.

Earlann dalla linfa di Tulip creò i laghi e i fiumi. Egli vede e conosce tutto ciò che accade attraverso le acque, come fossero uno specchio su tutto il mondo, mentre la pioggia torna quotidianamente a riferire quanto viene detto e pensato. E’ il Dio degli ambiziosi, che come un ruscello vogliono arrivare al mare, è il Dio degli Studiosi, che come un pesce di acqua dolce vogliono arrivare alla foce del fiume, è il Dio degli eremiti, soli e lontani da tutto come le isole in oceano aperto. Earlann inoltre è il padre creatore delle Ninfe del mare, “Patrono delle Arti” (di cui tratteremo più avanti).

Il Dio delle Acque e della Meditazione si dice compaia ai mortali come un elfo anziano dalla carnagione azzurrina e lunghissimi capelli bianchi; in alcune raffigurazioni sul collo ha due file di branchie, e quasi in tutte ha strane orecchie lunghe che ricordano delle affusolate pinne trasparenti, dai riflessi iridescenti; i suoi occhi sono dell’azzurro colore delle acque. Le sue vesti sono sempre lunghe tuniche azzurre adorne di conchiglie e di antiche pergamene aperte che paiono fondersi e scorrere nel tessuto stesso, trasformandolo in un continuo movimento di parole e frasi. I movimenti del Sempre Saggio sono lenti e calcolati e si narra che la sua voce abbia una strana, profonda sonorità che induce alla pace dei sensi, che richiama lo scrosciare di una cascata o l’infrangersi delle onde. Le leggende narrano che quando Earlann è adirato i suoi occhi divengano di freddo colore perlaceo, ed Egli estragga il suo antico tridente Orme Falmalion (quenya per “Furia delle Onde”), che pare fatto di pura madreperla ed è cinto da vorticose onde sempre in movimento.

L’animale nel quale generalmente Earlann sembra trasformarsi è un delfino, e tale rappresentazione è comune sia tra i sindar che tra i teleri; per questo la vista di delfini è sempre di ottimo auspicio per i marinai elfici. Alcune leggende invece narrano che assuma la forma di una gigantesca balena azzurra (l”Aran Tumno” il Re del Profondo) che porta, alla sua semplice apparizione, bel tempo e venti favorevoli; si dice anche che sia foriera, con i suoi soffi, di importanti rivelazioni per chi avrà l’attenzione di ascoltarle.

## Dettami Earlanniti:
Earlann ispira nei fedeli molteplici qualità: da un lato è la Divinità suprema della conoscenza, e spinge gli elfi allo studio, alla comprensione ed alla lungimiranza, dall’altro è anche il Dio del mutamento, dell’evoluzione e spinge i suoi fedeli a scoprire cose nuove e rinnovarsi grazie a conoscenze sempre maggiori. Earlann instilla anche venerazione e rispetto per l’acqua in ogni sua forma, in quanto “mantenitrice di vita”. Viene considerato, soprattutto dai quenya, il dio della Saggezza per eccellenza: spesso per importanti decisioni che riguardano i popoli, le guide rivolgono a Lui accorate preghiere affinché li consigli e li supporti.

Grazie alle sue figlie, le ninfe, Egli è associato anche alle raffinate arti elfiche: la musica, l’artigianato, la scultura e la pittura, e qualsiasi altra attività che permetta l’esprimere a pieno delle doti degli elfi, sono null’altro che un simbolo del continuo perfezionamento a cui il fedele dovrebbe aspirare; spesso a lui sono consacrati laboratori, biblioteche, e in generale centri artistici e culturali.

## Clero di Earlann:
Non è raro vedere elfi meditare sotto una cascata o sulla riva di un fiume: essi sono i sacerdoti di Earlann. Infatti la meditazione, secondo le loro convinzioni, sviluppa una potenza spirituale senza pari; grazie a questo potere puntano al raggiungimento della massima espansione dell’anima, la quale dona potenza fisica e lungimiranza dell’intelletto. I sacerdoti di Earlann inoltre sono spesso custodi degli arcaici saperi elfici e tramandano conoscenze orali e scritte antichissime. Alcuni si innamorano del mare che il loro Dio ha creato e scoprono il mondo navigando. La diffusione dell’arte è un’altra responsabilità tipica di molti sacerdoti di Earlann, che sono spesso loro per primi raffinati artisti.

La Cerimonia più diffusa è il Rito di Purificazione dei teleri, ove i fedeli vengono mondati dalle acque del fiume di Rotiniel. Sempre a Rotiniel si trova l’ordine di Earlann più importante, le Onde Dorate. Famosa è anche la “Parola Celeste” di Ondolinde, nota per le sue gare di scrittura.

## Venerazione tra le stirpi elfiche:
La stirpe che nutre più venerazione per questo dio è sicuramente quella dei Teleri, che ne venerano molti aspetti, soprattutto il legame con il mare e la spinta ad evolversi ed imparare dal creato. I Quenya per secondi sono grandi veneratori del Sempre Saggio, anche se più sul suo aspetto di studio e tradizione. I Sindar venerano molto meno questo dio, evidenziandone l’aspetto di “mantenitore di vita” con le sue piogge e le acque fertili.