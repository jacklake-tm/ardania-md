# Kelthra

> “Siano il Veleno, la Malattia e la Sofferenza Sacri, perchè con essi diventerete forti, e così la vostra discendenza. Che nulla macchi la purezza e la resistenza del vostro Sangue.”

## Nomi: 
“Regina dei Ragni”, “La Figlia di Luugh”, “Regina di Veleno e Malattie”.

## Simboli sacri: 
Portare un qualche gioiello, magari un bracciale, in puro adamantio ed inciso di ragni, è un tipico richiamo a questa Dea. Il colore a lei associato è il bianco, come le sue tele di ragno. Il mese a lei consacrato è Antedain: l’ottavo mese come otto sono le sue zampe.

## Descrizione Generale:
Secondo la teologia ella è una divinità dalla forma aracnoide (dal corpo per metà di elfa e per metà di ragno) e figlia di Luugh, in quanto da lui stessa generata per diffondere tra gli elfi dolore e patimento. A sua volta creò tutte le forme di vita aberranti che popolano Ardania, in particolare la razza terathan, che plasmò a sua immagine e somiglianza e che per questo è considerata sacra per i fedeli del Padre e della Figlia. La maggior parte di queste creature non sono più sottomesse al giogo di Kelthra, manifestando agli occhi dei fedeli mancanza di gratitudine e ignoranza nei confronti di chi le ha generate; per questo motivo, i seguaci della Dea non si curano minimamente delle loro sorte; i therathan, invece, rimangono l’unica razza fedele ad essa.

Leggenda vuole che i bargigli che ricoprono il suo corpo e gli aculei di cui sono fornite le sue quattro paia di zampe contengano un veleno tanto potente da uccidere anche una divinità. La Figlia di Luugh è stata quasi sempre descritta come un gigantesco ragno, con la parte superiore del corpo di un’elfa. La testa è quella d’un elfa truce dalla carnagione viola chiaro e complessi tatuaggi rossi intorno alla bocca; i suoi occhi sono completamente bianchi, come i suoi capelli, simili a fili di tele di ragno. Il suo corpo invece è quello di un gigantesco ragno peloso di colore nero, con otto zampe dotate di aculei in grado di iniettare il suo temibile veleno.

Si narra che quando la Regina del Ragni combatta, usi semplicemente i suoi acuminati aculei velenosi che ha sulle zampe, e più raramente faccia anche fuoriuscire delle grosse chele bianche dalla bocca, che gocciolano un potente veleno corrosivo.

Esistono altre due rappresentazioni per questa dea: una è quella di un ragno bianco, di qualunque dimensione, da quelle di una casa a quelle di un bottone; l’altra forma, sicuramente la più rara, è quella di un’elfa albina, magra ed alta, con delle vesti luminose e bianche, occhi dalle iridi violette, e canini sporgenti e aguzzi, che tiene in mano un pugnale ricurvo di metallo splendente.

## Dettami Kelthriti:
Ufficialmente i dettami di Kelthra tendono a ricalcare quelli predicati dai seguaci di suo Padre, soprattutto riguardo all’uso del veleno come fonte di sofferenza fortificatrice e purificatrice, ma in verità c’è differenza. Kelthra predica il caos come mezzo per fortificare la fede dei suoi seguaci: tradimenti, nefaste sorprese e accadimenti inaspettati sono mezzi crudeli che questa dea (definita pazza dagli elfi di superficie) utilizza per mettere alla prova i suoi fedeli.

Kelthra è conosciuta anche come dea della fertilità, per la numerosa progenie che è riuscita a creare: Luugh ha trasmesso il suo dono di auto-riproduzione a Kelthra, ed i suoi seguaci predicano la protezione e la riproduzione di una razza elfica pura e forte; l’amore però non deve essere ciò che induce alla procreazione, quanto invece la forza, la malizia e la crudeltà, poiché solo così si può generare una prole davvero resistente e imbattibile. La prole therathan è vista come sacra, una delle poche di Kelthra che mantiene contatti coi fedeli del Padre e della Figlia, aiutandoli invece di “perseguirli” cercandone la morte.

Sembra che i rituali di questa dea più rilevanti siano il “Rito del Veleno” e la “Cerimonia di Purificazione”, ma poco si sa a riguardo.

## Clero di Kelthra:
Questo clero è meno diffuso e importante rispetto a quello di Luugh tra gli elfi oscuri. I drow trattano con rispetto, ma anche con lieve soggezione questi sacerdoti. I sacerdoti di Kelthra vengono infatti visti come “troppo fanatici”, ed anche nella società degli oscuri stentano a volte ad integrarsi del tutto. Tipiche funzioni che svolgono sono quelle di venerare e proteggere i therathan e la sua regina, vista come incarnazione del potere della Dea su Ardania, accudire gli elfi neonati, produrre veleni, e a volte il loro fanatismo viene “sfruttato” per diffondere caos e terrore tra gli “infedeli” di superficie. Il clero di Kelthra è incolpato dagli infedeli di diffondere malattie tra gli eldar, visto la loro venerazione per la malattia come segno divino, più crudele e severa di quelli di Luugh forse, che seleziona gli elfi degni e falcidia gli impuri.

## Venerazione tra le stirpi elfiche:
Kelthra è vista come divinità minore e insignificante, ma più rivoltante agli occhi degli elfi di superficie, ed il suo culto è proibito. Per i Drow e gli eretici, invece, la Dea è seconda per importanza rispetto a Luugh.

Parlando di elfi di superficie si hanno delle differenze tra i comportamenti dei suoi devoti, a seconda del ceppo di appartenenza: un quenya probabilmente verterà la sua venerazione attorno ai concetti della fertilità e del miglioramento della razza; un telero magari vedrà nei mezzi che la dea indica, come veleno e tradimenti, il modo migliore, seppur caotico, per indurre dei cambiamenti sostanziali nella società; infine un sindar, essendo Kelthra la Dea che ha generato molteplici creature, potrebbe essere interessato ad esse, in particolare alla Sacra Prole. Anche in questo caso è difficile trovare modelli di comportamento così ben definiti e semplici, considerando anche l’accezione caotica e imprevedibile (a volte anche agli occhi degli altri elfi, seguaci di Luugh) del culto della Regina dei Ragni. Così come per Luugh, vi è comunque la tendenza nell’elfo convertito (o cresciuto secondo dettami “eretici”) a mantenere alcune peculiarità del ceppo elfico di appartenenza.