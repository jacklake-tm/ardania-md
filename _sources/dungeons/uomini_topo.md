
# Tana Uomini Topo

Un documento sulla Tana degli Uomini topo.

> “Epurarli? Ci abbiamo provato. Ci abbiamo provato fin troppe volte!

> Ma, tutte le sante volte, tempo neanche un giorno e zak! Eravamo di nuovo da capo. Un bel groviglio di pelo lercio e code annodate, squittii e altri figli. Sono infestanti peggio di un’edera, quelle bestie.

> Non ho nessuna idea di come facciano a riprodursi così tanto: qualcuno ha ipotizzato che, oltre ai cunicoli che hanno scavato, abbiano altre gallerie nascoste, chissà dove. E che là dentro custodiscano le femmine e le cucciolate. Molto ben nascoste. Lo fanno per evitare guai. E pensa che c’è qualche esploratore che… beh, è un po’ strano a dirsi, ma ho sentito di un pazzo che va in giro a dire che, in realtà, ci sia una sola femmina. Una! Hai capito sì?


> Comunque, al netto di ogni baggianata possa uscire dalla bocca di qualche topo di biblioteca… in realtà, sono abbastanza utili. E non parlo solo di pellicce o pelli: quelle bestie fanno il lavoro più ingrato e infame della natura. In poche parole, tengono pulito. Raccolgono un po’ tutto quello che trovano, per addobbare i propri cunicoli e tenere insieme le tane e così facendo… in qualche maniera fanno respirare la terra ed evitano che troppa immondizia si ammassi.

> Hai mai fatto caso che, se si torna in un luogo di caccia poco tempo dopo la battuta è tutto svanito? Ecco, quelli sono i topi. Gli spazzini di Ardania.

> Certo, ogni tanto diventano un po’ aggressivi… ma immaginati tu a fare quella vita. Non ce l’avresti un po’ col resto del mondo? E poi sono mezzi ciechi. Per questo sono attratti dalle cose che brillano al buio o dalle luci dondolanti di una carovana che attraversa i loro territori nottetempo.

> Ma, occhio a non farti fregare: non sono stupidi. Quando parli, ti capiscono bene. E hanno un udito finissimo.”