# I Tremecciani

## PREFAZIONE
Approssimativamente intorno all’anno 2500 C.I., nei pressi di una sorgente nel cuore del deserto delle Terre Selvagge, nasceva la città di Tremec. Quanto annotano gli storici, seppur interessante materia di studio, non è certo affascinante come il racconto che potrete ascoltare dalle genti dell’Oasi.
Infatti, se gli storici possono avere dubbi sullo svolgimento di fatti tanto antichi, i vecchi come i bambini della Stirpe Nera sanno perfettamente quello che accadde, e sanno narrarlo abilmente, così com’è conservato nel prezioso papiro noto come “Genesi di Tremec”, parte del Tremano.
La storia che vi racconteranno parla di un popolo stremato e diviso e di una guida saggia e meritevole, che ricevette in dono un’oasi in cui far rinascere la speranza dei suoi fratelli. Un Profeta che, accecato e mutilato, sedeva alla tenda del Dio del Deserto, mostrandosi degno della rivelazione.
Da allora Tremec è enormemente mutata nel suo aspetto, da agglomerato di tende a grande città commerciale, ma la sua gente continua a mantenere intatte le tradizioni antichissime e viva la sua cultura millenaria, considerando sempre l’Oasi un dono di Akkron.
## Storia Antica
In principio vi era la sabbia e la polvere, la desolazione e lo sfinimento, poichè l’Unico Dio, il Grande e Nobile Creatore Akkron,
attendeva nella sua tenda, aldilà del cielo stellato, in attesa che sorgesse qualcuno degno a cui rivelarsi.
In quel tempo il Popolo Nero era barbaro e senza gloria, esso vagava senza meta nel deserto, adorando falsi dei e sacrificando ad essi poichè l’ Unico Dio, ancora non si era mostrato agli occhi di coloro che sono i benedetti custodi della Santa Sunnah.Nutrendosi di locuste e
formicaleoni, enorme era la tribolazione del Popolo Nero, costretto a razziare oltre il limitare della Grande Giungla pur di sopravvivere e garantirsi la sopravvivenza.
Vi erano allora nella cerchia dei guerrieri che comandavano la tribù due fratelli: Tremec e Gurion, il primo era Maestro nell’arte della parola, il secondo Maestro nell’arte della scimmitarra.
Essi giudicavano secondo l’antico codice e scambiavano il khaab con i mercanti settentrionali e con le lunghe orecchie. Con unica mano essi guidavano le carovane del Popolo Nero attraverso le sabbie del deserto. Venne però un mattino della stagione secca, e Gurion fece trovare sellati i lama del sacrificio al fratello dicendo:
“Muoviamo verso Nord fratello, oltre le montagne, abbandoniamo questa distesa di ciottoli e sale, cosa conta sacrificare agli dei del deserto se essi non s’interessano a noi? 400 soli ho contato nel cielo senza che la pioggia bagnasse la mia tenda!”
Allora Tremec lo biasimò e si rivolse a lui esclamando di fronte a tutti:
“Fratello che dici? se noi ora lasciamo la nostra tenda noi saremo profughi e dispersi oltre le montagne, tra le città ed i regni degli uomini vagabondi, come calderai girovaghi e senza meta saremo nelle città del Re d’Occidente! Così come senza la sua terra conta ben poco questa gente, rispondimi ora: cosa conta la vita del Popolo Nero senza il deserto che lo ammaestra alla fatica e all’onore?”
A quel punto Gurion, folle di rabbia, si stracciò le vesti, chiamò i guerrieri in gran parte a lui fedeli e disse:
“Mio fratello è divenuto cieco da non vedere la fame dei suoi figli e sordo per non udire i lamenti delle sue mogli! Sia punito secondo l’usanza!”
Pieno d’ira fece bastonare il fratello dai servi: gli fece cavare gli occhi e spuntare le orecchie, dopodiché chiese alla tribù chi volesse restare con Tremec a morire nel deserto, oppure migrare verso Nord con lui e vivere nelle pianure; dopodiché sellò i lama, i sauri del deserto, gli armenti e i carri e partì con coloro che volevano seguirlo non facendo mai più ritorno nella terra del Popolo Nero.

Molti tra i loro discendenti ritornarono col passare degli anni alla Porta Sublime, ma non trovarono che sterpi e sciacalli, essi sono gli “Assid” i predoni senza Dio che vivono nelle caverne e mangiano i topi. Intanto nel deserto passarono le lune e non appena tornò in grado di camminare, Tremec oramai cieco, cedette il bastone del comando al giovane Shamal affinché lo sostituisse alla guida dei pochi beduini che gli erano rimasti fedeli.
Tremec si fece ripudiare da tutte le sue mogli e vendette tutti i suoi lama, poi una notte si fece condurre oltre gli accampamenti, inoltrandosi nel deserto,poiché oramai egli desiderava solamente morire come era morto suo padre.
Camminava oramai da tre soli e tre notti verso la morte, quando gli parve di udire una voce più potente di ogni altra mai udita in tutta la sua vita, la voce tonante sembrava venire dal basso come dall’alto, da ponente come da levante, chiamandolo ripetutamente la voce gli domandò:
“Da dove sei venuto Straniero? chi ti ha portato sino al mio Santuario? Chi ti ha portato innanzi ad Akkron il Signore del Vento? Siedi alla mia tenda ed io ti rifocillerò!”
Allora Akkron preparò un infuso di foglie di palma e offrì pregiata erba per fumare a Tremec, che giacque assieme a lui nella tenda. Akkron intanto interrogava Tremec sulle virtù e sui 4 Pilastri che rendono tale un Uomo. Finito di fumare Tremec si alzò in ginocchio con grande fatica, tremando, poi disse:
“Il Dio del deserto ti protegga! Sono venuto solo per morire come un beduino merita e come il beduino che mi ha generato ha meritato prima di me! Oh mio Signore; afferrami per i capelli se vuoi poichè sono cieco e non posso vedere la strada dinnanzi a me, mettimi sulla pista Signore ed io me ne andrò di nuovo scalzo per il deserto senza profittare più della tua ospitalità!”
Allora Tremec fu sollevato da terra come se quattro angeli lo sostenessero, si sentì afferrare per le scapole, fintanto che la sua testa non fu immersa completamente in una fonte d’acqua. Quando la stretta lo liberò si trovò innanzi ad una sorgente, egli immediatamente si tocco le palpebre, ove un tempo vi erano stati gli occhi. Toccò ripetutamente le orbite vuote, senza capacitarsi di ciò che gli accadeva emise come un lamento, ma ben presto il lamento si trasformò in un grido di miracolo poichè nuovamente egli vedeva, aveva così riacquistato la vista per mezzo dell’Unico Dio.
Mise a fuoco lentamente una figura eretta di uomo profilarsi dal centro del lago che scaturiva dalla sorgente miracolosa: indossava un armatura scintillante di bianco avorio e acciaio, un turbante d’oro e sotto il turbante grandi orecchini di pietra nera, i suoi occhi erano del colore del bronzo, la sua pelle era completamente bianca e risplendeva fortissima come se fosse il sole stesso a splendere di fronte al beduino che lo ammirava. Brandiva, con una mano sola, una grande scimmitarra di fuoco che nemmeno dieci uomini avrebbero potuto sollevare, la mano aveva solo quattro dita poichè l’anulare era mozzato, per ogni dito rimasto portava un anello d’argento ed un anello d’oro. Nel frattempo dal lago iniziarono ad uscire dozzine e dozzine di grossi coccodrilli. La figura riprese a parlare:
“Salam Aleikun nobile Tremec, le tue parole e la tua saggezza mi hanno risvegliato! Tu sia benedetto e benedetti siano i figli ed i figli dei tuo figli fino al giorno dell’Ultima Battaglia! Akkron, L’Unico Dio, il Poderoso, Custode dell’Oasi e dell’Eden oltre la vita che viene su questa terra ti riconosce e ti consegna il suo Santo Nome! D’ora innanzi non avrai sacrifici che per Lui, Il tuo incenso brucerà tutto per onorarlo, poichè Egli ti dona Speranza e Forza! Solo Lui tra tutti gli Dei del Deserto, poichè è l’Unico, il Solo, il Vero, si è commosso guardandoti, il tuo pianto gli ha riempito il cuore, la tua devozione lo ha rallegrato fino alle viscere! Vai ora! Cavalca il Coccodrillo Sacro e conduci il tuo popolo all’Oasi! io ti dono un bastone che non si spezza ed un fuoco che non si consuma! più numeroso della Sabbia del deserto sarà il tuo popolo, più grande della montagna di Lava sarà la tua gloria! Onore ad Akkron, l’Unico Dio, poichè egli vede senza occhi ed ascolta e serba generoso il silenzio di ogni anima che abita il deserto!”

Fu così che Tremec ritornò a cavallo del coccodrillo presso le sue genti e li condusse all’Oasi dove fece ergere un accampamento stabile, chiamò Raya (la speranza) il lago dell’Oasi, e proibì a chiunque di nuocere ai coccodrilli che la abitavano.
In ogni città ed in ogni regno si seppe della città di Tremec, le carovane presero a giungere alla città del deserto, oro e argento affluivano alle casse della città, con l’acqua del lago si coltivarono i campi e tutta la tribù prosperò e si moltiplicò perchè questa era la volontà e la benedizione di Akkron. A tutti coloro che lo interrogavano Tremec rispondeva:
“Sia Gloria ad Akkron l’Unico Dio, Custode di Lostris, Amico di Tremec, Padrone e Signore del Deserto! Tremino gli dei della Terra al suo cospetto, si inginocchino gli Increduli e i Re delle Lunghe Orecchie, poichè Egli ha donato la speranza al suo popolo assetato, egli ha ridato la vista quando la vista era corrotta! Il suo popolo umiliato ora si fregia del suo Santo nome!”

### LA VERSIONE DEGLI STORICI
Tra gli anni 15333 – 9569 C.I. gli storici pongono l’era dell’assestamento, possiamo certamente dire che le popolazioni elfiche e naniche possedevano già imperi avanzati rispetto alla razza umana che invece, cominciava solo in questo periodo a formare i primi insediamenti stabili.
Attraverso racconti uditi tra le strade dell’Oasi da anziani signori e numerosi papiri storici trovati tra gli innumerevoli archivi Tremecciani, gli studiosi riuscirono a collocare attorno all’anno 10000 C.I secondo il calendario umano i primi insediamenti umani nel deserto.
Tali gruppi, sicuramente di razza conosciuta oggi come Tremecciana, vivevano per l’immenso deserto come agglomerati di popolazioni nomadi, sostentate grazie allo sviluppo di una grezza pastorizia e della caccia dei magri animali che popolavano il deserto.
La scarsità d’acqua sembra aver condizionato lo stile di vita di questa popolazione, costretta al nomadismo a causa degli spostamenti obbligati alla sua ricerca. L’organizzazione delle scure popolazioni desertiche doveva essere molto simile a quella tutt’oggi presente nella città di Tremec, ovvero un sistema basato su famiglie di tipo patriarcale.
Da un punto di vista religioso è ormai appurato che l’adorazione era riferita ai così detti “Dei del Deserto” che possono essere ricondotti a semplici riti rivolti a vari elementi naturali come il Sole, il Vento, l’Acqua, la Sabbia, il Fuoco e l’ Aria venerati come forze sovrannaturali, in una maniera probabilmente molto simile a quella delle attuali popolazioni Qwaylar che si trovano tutt’oggi nelle vicinanze del deserto di Tremec. Per svariati millenni non si hanno rilevanti notizie su eventuali fatti accaduti nel deserto, i Tremecciani infatti sembrano aver vissuto isolati per quasi 8 millenni nella loro condizione nomade, completamente separati e sconosciuti dal resto d’Ardania.
La situazione belligerante storicamente creatasi tra popolazioni umane e popolazioni orchesche ha creato un muro che ha permesso agli abitanti del deserto di vivere attraverso il tempo in maniera sconosciuta e indipendente rispetto ad altre zone, dove erano da parecchi millenni presenti le ormai progredite razze elfiche e naniche alle quali era già nota la comune razza umana.
Il primo resoconto scritto e attendibile della fuoriuscita di un Tremecciano dal Deserto cita l’anno 2777 C.I. definito come “Anno del Conflitto dei Saggi” uno dei quali pareva esser proprio un Tremecciano; non abbiamo notizia se costui fosse proprio Abdlin Semreth. Dopo tali fatti il saggio tremecciano sembra poi aver fatto ritorno nel deserto dove si è poi ritirato a vita eremitica, il che porta a supporre che già negli anni precedenti ci fossero stati dei contatti, sebbene molto rari e certo elitari fra i tremecciani e i popoli bianchi.
Questo momento storico sembra essere cruciale per Tremec, dai papiri storici Tremecciani sembra infatti collocabile attorno all’anno 2500 C.I. la fondazione nel deserto dell’omonima città, da parte di un uomo di nome Tremec. Non sono riuscito ad avere notizie scritte a riguardo, sembra infatti che l’attuale popolazione tremecciana tenga gelosamente custodito uno scritto da loro denominato “Genesi di Tremec” che viene, per motivi a loro sacri , celato agli occhi degli stranieri, i quali possono avere la fortuna di sentire la storia narrata solo oralmente.
Tale scritto comunque sembra narrare dettagliatamente gli accadimenti che hanno portato alla fondazione della città, l’anziano tremecciano che mi ha raccontato tale storia parlava talmente veloce e infervorato che a malapena sono riuscito a stargli dietro con la penna, purtroppo non sono riuscito a trascrivere tutto alla precisione.
Secondo tale storia pare che al tempo tra le popolazioni nomadi vennero a formarsi due fazioni contrapposte l’una decisa a restare nel deserto conosciuto e capeggiata da un uomo di nome Tremec l’altra invece, capeggiata da Gurion, fratello di Tremec, voleva invece spingersi verso la parte ignota del deserto che avrebbe portato secondo loro verso zone verdi e ben più fertili della calda e arida sabbia. Personalmente ipotizzo che il ritorno nel deserto del saggio tremecciano possa aver portato alla popolazione nomade informazioni su altre zone d’Ardania che hanno spinto alcuni gruppi a tentare l’avventura nella speranza di raggiungerle.

Purtroppo la bellezza della storia narrata da quel vecchio mi ha portato a fermare la penna per stare ad ascoltare con maggior attenzione, pertanto rimando i più curiosi a Tremec dove facilmente e personalmente, potranno trovare informazioni a riguardo, vi saranno sicuramente Tremecciani veementi e desiderosi di raccontare la Genesi della propria città, non oso pertanto rovinare con la mia penna e i miei ricordi tale storia.
Da un punto di vista storico però sono ormai certo di poter collocare la fondazione della città di Tremec attorno all’anno 2500 C.I e assieme ad esso datare la nascita dell’ odierna religione Tremecciana, del culto di Akkron, fondazione della città e nascita del culto sembrano infatti essere strettamente e direttamente collegate. La città venne fondata dall’uomo di nome Tremec il quale divenne il primo Sultano della cosiddetta Oasi, egli pose le prime pietre attorno al lago che i tremecciani chiamano ancora oggi El-Raya, esso è collocato nel perfetto centro geografico del deserto, e resta ancora oggi un mistero del perché in migliaia di anni queste popolazioni non siano mai riuscite a trovare questa, apparentemente inesauribile, fonte d’acqua nel deserto. L’acqua di El-Raya sembra essere stata la base per il complesso e repentino sviluppo della città e civiltà tremecciana, benché la vita nel deserto rimanesse dura e ostica l’abbondante presenza di questo elemento ha infatti permesso uno stile di vita sempre più agiato, grazie ad un miglior sviluppo della pastorizia e dello sviluppo di particolari tecniche agricole che permettevano la crescita di particolari tipi di piante nel deserto. Agricoltura probabilmente loro sconosciuta in precedenza. Dopo la fondazione della città, la popolazione terminò lo stile di vita nomade, sviluppando l’intensivo allevamento di lama assieme a colture di particolari frutti oggi conosciuti come banane, palme da dattero e cocco, più una strana pianta chiamata da loro Khaab e oggi più conosciuta nelle terre umane con il nome di erbapipa. La civiltà tremecciana pare abbia continuato a vivere isolata nel deserto per ancora 2000 anni circa, i mancati rapporti ed influenze di altre popolazioni e culture è sicuramente stato uno, se non il principale fattore che ha permesso loro lo sviluppo di un’organizzazione politica e civile molto particolare assieme all’affascinante cultura religiosa che possiamo oggi definire per svariati aspetti unica e atipica su tutta Ardania, la sua particolarità pare infatti derivare proprio dall’evoluzione indipendente che è riuscita a sviluppare nel corso dei secoli. La sconfitta delle popolazioni orchesche attorno agli anni 415 C.I permise agli umani un più sicuro accesso ai passaggi che portavano verso le terre selvagge, non vi sono notizie certe sulla data della scoperta della città di Tremec ma essa pare risalire all’incirca intorno all’anno 312 C.I durante il cosiddetto “Anno del Viaggio” molto probabilmente ad opera di viaggiatori e mercanti Eracliani, i quali sicuramente al tempo scoprirono una città già perfettamente organizzata e molto probabilmente già simile a quella tutt’oggi conosciuta, la quale tra l’altro utilizza come i nani, un proprio calendario separato da quello convenzionalmente usato oggi dalla razza umana.

I Tremecciani infatti sembrano datare i loro anni in base al periodo di reggenza del proprio Sultano (che viene adorato quasi come un Dio ) o in alternativa riferito al giorno della fondazione della città da parte di Tremec. Questa seconda datazione sembra essere usata in particolari situazioni, quando i tremecciani necessitano di datare qualcosa accaduto durante il regno di un Sultano che per particolari motivi non può esser nominato. L’incontro tra questi due differenti mondi sembra altresì essere stato l’inizio della grande fama di commercianti che detiene ancora oggi la razza Tremecciana, gli Eracliani infatti, a seguito della scoperta riportarono e commerciarono dall’oriente merci come banane, datteri, pelli di ofidiano, lama, il Khaab (oggi comunemente diffuso ) assieme ad altre tipiche spezie locali ancora sconosciute ai continenti umani ed elfici dove riscossero grande successo portando così a un intensificazione dei rapporti con la nuova città. Con la scoperta delle popolazioni nomadi nordiche, la geografia ardana attorno agli albori dell’impero di Hammerheim era ormai quasi completa, i Tremecciani sembravano essere straordinariamente portati per il commercio di qualsiasi oggetto e la ormai la fama di grandi commercianti era già associata al loro nome, la scoperta dell’esistenza della razza e del regno elfico, in previsione di futuri scambi commerciali pare abbia portato la città di Tremec a degli immani sforzi soprattutto di tipo economico, per la costruzione di un enorme passaggio sotterraneo che ancora oggi collega il continente elfico con la giungla al limite del deserto di Tremec. Pare che già da tempo vi fosse tra i tremecciani, benché raro, l’utilizzo di schiavi di prevalenza razza Qwaylar, le cui motivazioni sembrano risedere in conflittuali motivi storici tra le due razze, pare comunque che per la costruzione del passaggio prima citato vi siano stati i primi veri massicci rastrellamenti della popolazione Qwaylar la quale fu il vero braccio lavorativo che ne permise la costruzione. Non ho notizie precise o sicure né in merito alle motivazioni dello schiavismo né riguardo alla costruzione del passaggio, ma sembra essere proprio questo il momento di totale frattura tra le due popolazioni, frattura che perdura ancora oggi. Tutto ciò non è databile con precisione ma con molta probabilità riconducibile attorno agli anni stessi della fondazione dell’Impero di Hammerheim che secondo il calendario Tremecciano si collocherebbe attorno all’anno 2500 dalla fondazione di Tremec. Ad oggi alle soglie del suo terzo millennio di storia Tremec è una delle più conosciute città commerciali d’Ardania, dove sopravvivono ancora culture e tradizioni forgiate dal deserto, dalla storia millenaria.

## La Lingua Tremecciana
L’antico Tremecciano, per definizione la lingua usata nelle sacre scritture come il Tremano, deriva direttamente dalla parlata delle Tende nomadi del passato.
Nei giorni odierni resiste in due diverse sfumature, quella più ruvida ed essenziale degli Assid, e quella più ricercata e melodica delle genti dell’Oasi. Oltre che nei riti e nelle sacre scritture, il Tremecciano resiste alla più moderna tendenza all’uso dell’Ardano (o Comune) solo presso le caste più istruite e le Tende più antiche. Nonostante questo, alcune forme di cortesia resistono nella parlata, come il tipico saluto Salam Aleikun (incontrandosi, Aleikun Salam separandosi), che significa letteralmente Pace su di te/voi.

>(Nota GDRoff dell’Autore: se si intende usare alcune di queste parole in gioco, ben venga, ma attenzione! si sconsiglia assolutamente di usare altre parole oltre a quelle che sono qui presenti, esiste infatti una regola che chiaramente impone l’italiano come lingua di gioco. La maggior parte di queste infatti, sono di conoscenza comune a tutti giocatori,usarne altre invece significherebbe solo rendersi incomprensibili)

Altre parole o espressioni che si sono conservate sono:

- Tremec: Letteralmente “Colui che viene dal cielo”, nome del Primo Profeta che in seguito diede il nome alla città
- Khaab : Tipica erbapipa da masticare o fumare
- Sahra’Kbar: Grande Deserto
- Simit: Scimitarra
- Shamalik: Guerra, battaglia
- Jumba: Qwaylar
- Maat : Flux o magia
- Sahim/a : Mago/a
- Djiin: Creatura generata dal Maat
- El-Alamyn: Gli elfi, letteralmente gli appuntiti
- Drujid: Druido
- Akh/ukht: Fratello/sorella
- Habibi/nurì: mio amore/ stella mia


## Usi e Tradizioni
La Stirpe Nera, come usano chiamarsi i Tremecciani, è una razza scura di pelle e capelli e molto resistente fisicamente. Per centinaia di anni dediti alla vita nomade, ne conservano molte usanze ed abitudini. Sia gli uomini che le donne sono soliti adornarsi di gioielli, truccarsi e ungersi con oli profumati, vestire indumenti leggeri e larghi, adatti al clima del deserto. Cavalcano ostard e lama, apprezzati per le loro qualità di resistenza al clima.

La vita all’Oasi non è incentrata sugli stessi valori riconosciuti nelle Terre Verdi; più che un contrapporsi tra bene e male, giusto o sbagliato, la Stirpe Nera vede il mondo intero in ogni suo aspetto come il perfetto disegno di Akkron. Per inserirsi degnamente in questo piano divino, il Tremecciano segue l’ideale di perfezione incarnato dai Quattro Pilastri della Fede. I Sacri Pilastri sono gli attributi di perfezione di Akkron, l’Unico Dio, ergo chi segue i pilastri utilizza uno strumento per avvicinarsi alla perfezione di Akkron. I Pilastri e la loro osservanza sono i principali accorgimenti che consentono la vita nel deserto, ragion per cui esiste un legame diretto tra la vita nel deserto e la vicinanza ad Akkron, tra la perfezione e l’utilità pratica. Un tremecciano che vive, per dire, a Rotiniel, potrà essere devoto, ma vivere a Tremec lo aiuterà maggiormente nella sua vicinanza con l’Unico proprio per la necessità dei quattro Pilastri nella vita del Deserto. In conclusione i Pilastri quindi sono attributi divini ma anche regole ferree che consentono di sopravvivere nell’inospitale terra in cui vive il Tremecciano.

Accettata e diffusa all’Oasi è la schiavitù, solitamente praticata a spese delle genti Qwaylar, detti comunemente Jumba. Lo schiavo, proprietà assoluta del padrone, può essere liberato solo dal proprietario o dal Sultano stesso, solitamente svolge i lavori più pesanti o spiacevoli e sebbene sia considerato come un oggetto dalla Sunnah, è comunque ritenuto indegno per un Tremecciano maltrattare fisicamente uno schiavo, ma anzi ne è incoraggiata l’istruzione e addirittura la conversione, che ne segna la liberazione immediata.

### IL CULTO DEI MORTI
Per i tremecciani la morte rappresenta innanzitutto una fase transitoria, cioè il mezzo per arrivare ad uno stadio d’esistenza superiore (o inferiore). Tutti gli abitanti di Tremec sono convinti che una volta morti saranno giudicati, in base a numerosi fattori: la loro condotta in vita, la loro devozione al Sultano, ma anche secondo cose più “veniali” come potremmo definirle noi e non meno curiose, come il fiuto negli affari, o la parsimonia nell’utilizzo dell’acqua, fino al rispetto verso il proprio marito, o viceversa alla capacità di guadagnarsi quello di donne o schiavi.
Coloro che in seguito a tale giudizio saranno ritenuti idonei, potranno trascorrere il resto della loro esistenza in una sorta di immensa e fertile oasi, un Eden, come lo chiamano alcuni popoli, sotto la guida di Akkron cui saranno fedeli come lo erano nei confronti del Sultano (la cui anima siederà al fianco di Akkron, ma di questo parlerò più avanti). Colui invece che nel corso del Giudizio, non avrà doti positive da anteporre a quelle negative sarà destinato ad occupare il grado più basso della scala sociale: egli sarà schiavo, o semplice animale da soma.

Le celebrazioni e le tradizioni legate al culto dei morti, non sono eccessivamente elaborate. Il defunto viene seppellito nel deserto, con alcuni oggetti personali legati alla sua professione o ad una particolare caratteristica della sua vita. Non esiste una vera e propria tomba, ma in genere i parenti segnano la posizione della sepoltura con una pietra o un altro oggetto riconoscibile, e ne annotano la posizione su una mappa artigianale.
Com’è facile intuire il sepolcro non riveste una grande importanza nella cultura tremecciana, anche perché l’unica cerimonia ivi celebrata è legata alla tumulazione. Durante quest’ultima i parenti del defunto pronunciano alcune frasi, in cui celebrano le sue virtù, e ne esaltano i comportamenti. Un sacerdote di Akkron vestito dei paramenti funebri, prende atto di queste parole, le sottoscrive e si pone come testimone dinanzi ad Akkron affinché ne tenga conto nel formulare il suo giudizio.

Come è facile intuire le celebrazioni funebri più sfarzose sono quelle legate alla morte del Sultano. Tale evento, raro ma comunque inevitabile, monopolizza per quasi due mesi la vita all’interno dell’oasi. La sepoltura del sovrano, avviene a palazzo, a seguito di un rituale antico e misterioso, di cui nessuno conosce la forma. Non ne esistono descrizioni nei documenti ufficiali della Chiesa di Ardania, e neanche nelle biblioteche elfiche è mai stato trovato nulla a riguardo. Si sa solo che il Sultano viene seppellito con la maggior parte degli oggetti di cui faceva uso in vita, e che è accompagnato nel suo viaggio nell’oltretomba da parte dei suoi schiavi, da una o due delle sue mogli (è lo stesso sovrano a sceglierle quando è ancora in vita) e da due soldati valorosi, che gli facciano da guardie del corpo. Contrariamente a quanto avviene per gli altri Tremecciani, il sovrano non verrà sottoposto al giudizio di Akkron, la sua anima sederà di diritto al fianco di Akkron e ne diventerà consigliere. Non meno misterioso del rituale è il luogo della sepoltura.
La leggenda narra che finiti i sette giorni di lutto, in cui il corpo viene esposto a palazzo a beneficio di tutti, sudditi e forestieri, i sacerdoti trasportino il feretro nei sotterranei, nei quali si troverebbe un labirinto in cui riposano tutti i predecessori del Sultano e con essi, le loro ricchezze. Gli schiavi che trasportano le spoglie, e le guardie che le scortano, saranno poi immolati per seguire il loro Signore, in modo che nessuno possa rivelare la locazione segreta. Le celebrazioni si protraggono per quasi due mesi. Il primo mese è il “mese del ricordo”. Tutti gli abitanti dell’oasi devono digiunare dall’alba al tramonto, in segno di rispetto e di devozione verso il loro defunto sovrano. Durante la notte si tengono veglie di preghiere e si celebrano banchetti. Di giorno invece la vita quotidiana rallenta bruscamente, e vengono portate avanti solo le attività necessarie alla vita comune degli abitanti, senza comunque cercare di eccedere, e mantenendo un atteggiamento di profonda tristezza e dolore.
A questi primi trenta giorni, segue il “mese della rinascita”. In pratica si passa dalla commemorazione del Sultano defunto alla celebrazione dell’ascesa al trono del suo erede, in un’unica grande festa, senza soluzione di continuità. In questi giorni, Tremec torna letteralmente alla vita, si susseguono giochi, banchetti, fiere, ed ogni genere di attività riprende con maggior vigore e frenesia, quasi a recuperare il tempo perduto (e difatti a mio parere il fine politico-economico di tali festeggiamenti è proprio questo). Le botteghe lavorano anche di notte, i mercanti sembrano avere sempre una gran quantità di merci da vendere, le luci ed i profumi avvolgono completamente l’aria del deserto, e notte e giorno sembrano confondersi.

### LA BENEDIZIONE DEGLI SPOSI
Fra le celebrazioni più importanti per il popolo dell’Oasi vi sono senza dubbio i matrimoni. Ovviamente questo deriva dalla concezione tremecciana della famiglia che, nel suo senso più esteso, riveste un ruolo fondamentale all’interno della società. Inoltre, non solo la poligamia a Tremec è molto diffusa, ma essa è anche incoraggiata e sostenuta sia dalla fede che dal senso pratico.
In generale i matrimoni sono celebrati dai sacerdoti di Akkron e prevedono lo scambio di promesse ed oggetti simbolici, come la scimitarra e l’ampolla d’acqua contenente una moneta d’oro. Tuttavia gli sposi non mancano mai di chiedere alle ancelle di Lostris la benedizione della dea.
Il rito in questione, benché breve, e se vogliamo semplice, è ricco di significato: la sacerdotessa offre agli sposi due calici vuoti invitandoli ad incrociare le braccia in modo che l’uno possa bere dal calice dell’altro; quindi la sacerdotessa lega i polsi degli sposi con un nastro di seta rossa e versa l’acqua della fonte sacra nei calici.
A questo punto invita gli sposi a bere dai calici, pronunciando parole simili a queste: “Che questa acqua sacra possa purificare i vostri corpi e le vostre anime, rendervi fertili e far prosperare la vostra tenda, che le vostre vite e vostri destini possano essere legati per sempre come questo nastro ora cinge i vostri polsi”.
La coppia, dopo aver bevuto, getta a terra i calici in modo che rompendosi essi siano di buon auspicio: come nessun altro potrà bere mai da quegli stessi calici allo stesso modo la loro vita insieme sarà unica.

Una delle cerimonie più belle in Ardania è, a parer mio e di molti, quella con cui a Tremec due individui convogliano a nozze. Anche questo rituale è profondamente caratterizzato dalla simbologia e dal naturalismo. Alla presenza dei due futuri coniugi, un sacerdote di Akkron pronuncia un breve discorso, privo di formule prestabilite, in cui celebra ed esalta le virtù dei due, le vicende delle rispettive famiglie, ne enuncia i pregi e non trascura di ometterne i difetti augurandosi che la vita coniugale serva anche a correggere questi ultimi. Al termine della breve omelia (breve a seconda dei casi, e dell’importanza dei due individui), il sacerdote consegna a ciascuno due doni cerimoniali, e li invita a scambiarseli: la donna riceverà una scimitarra dorata, ed ella la donerà al marito, affinché s’impegni a proteggere lei, la loro casa ed i futuri figli; all’uomo invece sarà data un’ampolla di cristallo contenente acqua benedetta proveniente dalla sorgente dell’oasi, simbolo di purezza ed auspicio di fertilità, sul fondo della quale giace una moneta d’oro, poiché sarà compito della futura moglie amministrare i risparmi e curare l’economia della casa. Conclusosi lo scambio, il sacerdote pronuncia l’unica formula, quasi cantilenante, prevista dal rituale: “Possa lo scambio di questi doni, suggellare la vostra unione. Che Akkron ne sia testimone! Voi siete marito e moglie.” La celebrazione prosegue con un banchetto, che di solito si protrae fino a tarda sera, in cui la neo-moglie inizia a fare “gli onori di casa” offrendo da bere agli invitati ed ascoltando pazientemente i consigli delle donne gia sposate (consigli vari, che spaziano, dalle ricette di cucina, al mantenimento dei figli e della casa, fino a cose più maliziose che in questa sede non sarebbe opportuno citare). Terminata la prima parte del banchetto, gli uomini invitati formano un cerchio al centro del quale sta il marito.
Quest’ultimo darà prova della sua forza e del suo valore sfidando, in duelli simbolici, alcuni degli invitati. A turno l’uomo poserà ai piedi dello sfidante un cuscino di seta, con sopra due scimitarre rituali con le quali i due si affronteranno. L’essere sfidati è considerato un grande onore, poiché di solito lo sposo vuol dare prova di se sfidando i guerrieri più valorosi e le persone più importanti, anche se non mancano le sfide scherzose con i bambini o con gli amici più cari, nei quali spesso volano anche calci e prese in giro. Ovviamente trattandosi di un duello rituale i toni sono molto smorzati e l’offesa non è nelle intenzioni di nessuno dei due sfidanti. Danze e giochi concluderanno la cerimonia, e tutti gli invitati accompagneranno i coniugi a casa dove trascorreranno la prima notte di nozze.

### IL RUOLO DELLA DONNA
Nonostante la simbologia religiosa attinga dalla figura femminile i suoi tratti più affascinanti, la condizione della donna appare, ad occhio estraneo, assai difficile e gravata da pesi e tradizioni ingiuste, o quanto meno discutibili. Le fanciulle, sin da giovani, sono considerate una sorta di proprietà del Capotenda, esse appartengono al capofamiglia fino alla maturità sessuale, o fino al giorno del loro matrimonio, quando con un vero e proprio contratto matrimoniale, suggellato dalla dote, tale “proprietà” passa al marito. Le donne non appartenenti a tende riconosciute, nel caso restino sole, passano sotto la tutela del Sultano stesso, che stabilisce per loro come un Capotenda.

La prassi e la tradizione vogliono che la maggior parte dei matrimoni siano di mero interesse, combinati dalle famiglie stesse, per ragioni economiche e politiche, ma anche per fare rapidi movimenti nello status sociale ed all’interno dell’oligarchia dell’oasi. Essendo contemplata la poligamia, all’interno della tenda la figura femminile più importante resta la prima moglie, anche in quanto scelta dalla famiglia, o eventualmente colei che per prima riesca a dare alla luce un discendente maschio. Essa è responsabile dell’intera “politica” casalinga: educa le figlie, assume ed assegna i servitori, si occupa dell’economia della casa, di consultare esponenti del culto e della magia per quelle che sono le esigenze quotidiane. Solitamente la prima moglie è una persona colta oltre che di ricca estrazione (o quantomeno di una famiglia che ha qualcosa da offrire, magari un titolo), è abile nel gestire gli affari e ha nozioni di base di medicina o farmacologia.

Quanto appena riportato, tuttavia, non esclude che all’interno di molti matrimoni esista un reciproco affetto tra i coniugi, che pur partendo da sentimenti di riverenza e rispetto, di fedeltà ed orgoglio, possa risolversi (o degenerare, a seconda dei punti di vista) in vero e proprio “amore”, o quanto meno alla forma squisitamente Tremecciana di quest’ultimo. In effetti, è molto più semplice saziare i propri appetiti ed appagare i propri sentimenti ricorrendo ad ulteriori nozze. Sono, infatti, quelle successive alla prima ad essere mosse più spesso da reali sentimenti piuttosto che da ragioni utilitaristiche.

Sempre relativamente alle donne dell’Oasi è necessario aggiungere un ulteriore notazione. Sono esseri dal fascino e dalla bellezza spesso irresistibile. La pelle ambrata e resa liscia dalla sabbia del deserto, gli occhi scuri e profondi, il corpo sinuoso, minuto ma perfettamente proporzionato. Ma più di ogni altra cosa, ciò che veramente le distingue è il loro portamento: aggraziato ed impudente al tempo stesso, sensuale e misterioso, quieto ed impaziente. Sono aspetti che lungi dall’essere ignorati, saltano subito all’occhio, e destano immediato interesse negli esponenti di sesso opposto. Tale bellezza ha, come è facile immaginare, i suoi risvolti positivi e negativi. Storicamente, le donne Tremecciane sono molto apprezzate come ballerine e dame di compagnia, ed ovviamente prostitute ben pagate. Di conseguenza, è facile immaginare che una cultura in cui la schiavitù ed il commercio degli schiavi sono pienamente tollerati, abbia fatto si che molte di esse divenissero una “merce” molto richiesta, e come tale private della libertà con molta facilità e leggerezza.

Negli ultimi anni però la situazione della donna è mutata notevolmente; l’Oasi, consapevole della forza politica e del valore delle proprie donne, ha iniziato a custodirle gelosamente trattandole con sempre più cura, fino ad arrivare all’apice durante il sultanato di Rashed il Saggio, quando in uno specifico precetto della Sunnah le donne Tremecciane vennero ufficialmente sancite come sacre ed inviolabili. I bordelli vennero ripopolati da schiave Qwaylar, lasciando così l’immane bellezza delle donne Tremecciane come un sogno irraggiungibile o un prezioso tesoro lontano dalle pretese o dalle possibilità della gran parte degli stranieri. Durante le reggenze degli ultimi sultani alcune donne sono riuscite a ricoprire importanti ruoli come quello di Gran Visir, una grande conquista per la categoria, basti pensare che per secoli e secoli tale carica fu ricoperta unicamente da soli uomini. Nonostante vi siano ancora tradizioni saldamente radicate, quali quella della poligamia, e sia loro ancora vietato ricoprire i più importanti ruoli di Sultano ed Ezzedin, ad oggi possiamo senz’altro considerare la donna come una privilegiata all’interno dell’Oasi di Tremec.