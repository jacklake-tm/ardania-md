# Anno 288


## Era bellissima! - Madrigale 288


I due cacciatori stavano cucinando la selvaggina attorno al fuoco.

"Te lo giuro sul sedere di mia nonna!"

Il più anziano stava preparandosi l'erbapipa e guardò il giovane con aria di sufficienza.

"Una donna nuda alata eh? E ti avrebbe avvicinato come una prostituta al bordello?"

Il giovane posò il ramo con cui stava ravvivando le braci.

"Come ho detto! E mi ha detto di cercare le chiavi per aprire i bauli!"

Il vecchio trattenne una risatina.

"Si e dove si trovano queste chiavi?"

Il ragazzo sbuffò leggermente fissando la lepre che si arrostiva lenta.

"Ha detto <<dai servi ammaliati>> o qualcosa di simile."

L'anziano espirò una boccata di fumo.

"Certo, certo, come dici tu!"

## Arcipelago Magister - 6 Granaio 288


Darleen si sventola pigramente il viso, distesa sull'erba all'ombra di una palma da cocco.
Tutt'intorno, un discreto numero di uomini è intento a scavare una grande fossa, allargando l'arena già esistente.

"Quel buco era decisamente troppo piccolo per i nostri piani. Dobbiamo riuscire a finire in fretta, prima della data stabilita... e prima che Aguardar ci mangi vivi."
Douglas ferma la pala per un momento e si appoggia al manico, asciugandosi la fronte madida di sudore e pulendosi la mano sulla camicia già sporca di terra.
"Hey, ma quella è birra nanica?!"

Darleen gli porge una bottiglia semi vuota, il liquido all'interno ormai caldo. Douglas non sembra farci troppo caso e se la scola tutta d'un fiato.

"Tranquillo, siamo a buon punto..."
Darleen lancia un'occhiata agli uomini che continuano a scavare, visibilmente affaticati. Tuttavia, continuano a lavorare di buona lena, come se non si accorgessero del sudore che inzuppa i loro abiti e della luce che gli brucia il collo e le braccia.
"I miei uomini hanno sparso la voce ovunque, vedrai che avremo successo."

"Lo sai che non mi preoccupano le faccende organizzative."
Douglas segue lo sguardo di Darleen e fissa il gruppo di lavoratori per qualche istante, dalla sua espressione traspare una certa ansia. Gli uomini hanno un'aria assente, lavorano senza fiatare.
"È necessario... è assolutamente necessario che lui sia soddisfatto."

Darleen sospira a lungo, poi rivolge a Douglas un sorriso rassicurante.
"Abbiamo mai fallito? Non stare lì a rimuginare, finiamo in fretta il lavoro. Voglio tornare a Tremec prima di sera, con tutta questa polvere avrò proprio bisogno di farmi un bagno."
Mentre Douglas torna ad aiutare gli altri, Darleen stappa un'altra bottiglia di birra e sistema più comodamente la schiena contro il tronco della palma.