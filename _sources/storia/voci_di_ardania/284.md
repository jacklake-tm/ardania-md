# Anno 284

## Burgess il Sarto - Forense 284

Si narra che un individuo molto singolare si stia aggirando in questi giorni per le Città e i piccoli borghi di Ardania. Non si sa per quale ragione ma pare vada chiedendo del sarto del paese in ogni luogo che visita.
Si dice che questo individuo - tale Burgess - provenga da Ankor Drek. Alcuni giurano di averlo visto una ventina di anni fa intento a presentare alcuni spettacoli circensi eracliani.
Di lui si notano subito l'abbigliamento sublime, l'esasperata ostentazione di ricchezza e una innegabile scaltrezza. Muovendosi tramite portali arcani è difficile individuare i suoi spostamenti e la sua attuale fissa dimora - se mai ne abbia una - tuttavia ciò che è certo è che sia in cerca di ispirazione per i suoi lavori di tessitura.

E' un esperto sarto, ma si faccia attenzione a non chiedergli lavori di conciatura di pellame - ancora si narra di quella volta che iniziò una furibonda lite, fitta di urli androgeni e dissennate imprecazioni, per un cliente che gli chiese una armatura borchiata. Da quel giorno decise di vivere di rendita, ormai era talmente ricco da poter smettere di lavorare.

Si diletta nella nobile arte della progettazione di nuovi capi d'abbigliamento e nello studio di accostamenti originali ed eleganti.
Spesso deluso, è quasi impossibile che un altro sarto possa stupirlo o anche solo soddisfarlo. E osservandolo è facile comprenderne la ragione, la sua arte stilistica è probabilmente la migliore mai vista.


## Strategie Ardane - Forense 284

Dopo alcuni mesi di relativa pace, che hanno visto tanti regni prosperare e tanti nuovi grandi lavori compiuti (tra cui scavi, templi, strade, avamposti), giungono notizie degli ultimi scontri.
Tanto ha fatto parlare di se la Ciurma del Teschio, che dopo aver intimorito elfi, affondato una nave di determinati e coraggiosi Cavalieri dell'Alba, riescono a razziare senza colpo subire niente meno che le rotte e le terre del popolo di Helcaraxe. Nessun uomo o donna dei Valdar o dei Kessel si è schierato in difesa delle proprie proprietà, rifuggendo lo scontro.

Si registrano attività commerciali importanti, almeno per questo mese di Forense, dell'Ordine della Quercia, di Rotiniel e Valinor, nonostante le difficoltà con, mi dicono, alberi giganti che camminano, Ramjalar, Timata Ora, Lokna, Tremec e Kard Dorgast

Franz Kokos - Apprendista storiografo - Appunti per il gazzettino delle Westlands (sempre in cerca di finanziatori)


## L'ultima battaglia contro gli Antichi - Forense 284

Nonostante le voci della caduta dei Decadentisti e delle loro perfide guide, i Deva continuano ad imperversare avvicinandosi sempre di più alle città e agli avamposti. Ormai l'attacco finale sembra imminente. Chiunque può rendersi conto che o gli eserciti agiranno a breve, o sarà troppo tardi: lo scontro giungerà dentro gli insediamenti, con grande perdite di vite. Il tempo dell'azione per gli elfi è ora, non vi saranno altre occasioni di salvezza.


## Messaggio sulle bacheche del Nord - La Rifondazione - Forense 284

Dopo la recenti sconfitta e resa, Kaek ha capito che gli attuali clan e le forze a disposizione, almeno così come sono organizzati, non sono in grado di difendere il suo regno. Una grande rifondazione sta per arrivare.

"Figli del Nord e dei ghiacci,
Helcaraxe, città del clan uniti e regno dei ghiacci stridenti, vi richiama perché torniate a difendere le sue mura ed il suo popolo.
Da oggi, per i prossimi tre mesi, qualsiasi figlio del Nord che si stato dichiarato Nidhing potrà presentarsi al cospetto del Konungur senza che nessuno possa opporsi e potrà chiedere il perdono per essere reintegrato, tornando ad indossare il manto di Kurdan, o anche solo per conciliarsi con il Regno dei Ghiacci Stridenti per poi poter proseguire la propria vita, altrove, senza acredine alcuna con Helcaraxe e i suoi abitanti.
Così ha sancito Kaek, Konungur di Helcaraxe."


## La rabbia antica ora è svanita - Metà Forense 284

Giunge notizie dal Doriath della fine dell'emergenza che attanagliava i regni elfici.
Gli alberi animati che sciamavano in tutti i boschi, nelle strade, fin contro le solide mura, sono stati sconfitti. Prima respinti, poi annientati.
Le voci della spedizione degli elfi narrano di una grande impresa, della strada creata con il sangue, le armi e la magia, di alleati silenziosi e implacabili. Narrano di una discesa in un'antica caverna, di spiriti risvegliati e di un potere ritrovato.


## Nani all'attacco del Continente Elfico - Macinale 284

Nemmeno il tempo di festeggiare la recente vittoria contro i Deva, il continente elfico vede giungere un nuovo pericolo.
I nani di Kard Dorgast sono infatti sbarcati a nord del continente, vicino l'avamposto elfico di Falmalonde. Vedette di Valinor li hanno avvistati nei paraggi, subito un continente valinrim, coadiuvato dagli alleati di Rotiniel, sono corsi in difesa dell'avamposto.
Lo scontro è stato duro e teso, ma alla fine i nani hanno prevalso, arroccandosi a Falmalonde.

Ora la loro posizione è consolidata, e molti combattimenti si susseguono tra le pattuglie dei due schieramenti. Anche altri attori non sono rimasti, e non rimarranno, a guardare.
Il rancore sopito e antico ora è esploso.
L'orgoglio del retaggio, e il dovere verso ciò che è sacro, reagisce.


## Le grandi mosse dei regni Ardani - Macinale 284

*Appunti, completamente sporchi di farina e impasto, giacciono sparsi sul tavolo di una modesta stanza nei sobborghi di Hammerheim*

Pare che Kaek il canuto abbia attuato una grande riforma al nord, nuovi e vecchio ordini sono stati stravolti. Vedremo finalmente orde di nordici razziare i villaggi nemici?


Kilt rossi e neri vengono indossati da diversi nordici. Un nuovo clan è stato riconosciuto ad Helcaraxe, gli Uruznidir, coloro che si definiscono "figli della forza". Non mi sembra proprio un nome da studiosi o da aspiranti coltivatori.

A Tortuga si stanno chiamando parecchi costruttori, mentre gira voce che la Ciurma del Teschio attaccherà presto Hammerheim. Giù al porto giurano di aver visto le loro bandiere. Il mercante non sembrava preoccupato! Forse perchè aveva tasche rigonfie di soldi e veniva dalla loro isola?


Nuovi clan orcheschi stanno facendo risuonare il loro nome nella valle. Litigano tra loro o si preparano ad attaccare il continente? Le azioni di Amon c'entrano qualcosa? Si parla di interazioni con questi clan, di nuove costruzioni al confine, chiese e grandi templi!

Un mezz'elfo che veniva da Doriath mi assicura che anche li stanno costruendo fortificazioni. Lo credo bene, con i nani alle porte! Parlava di un rifugio di elfi sanguigni.

Grandi lavori si preannunciano a Loknar e ad Hammerheim, ma non ho molti dettagli.

Franz Kokos - Apprendista storiografo, attualmente costretto a lavori di fortuna - Appunti per il gazzettino delle Westlands (in cerca di finanziatori)


## Un inquietante avviso ai popoli ardani - Adulain 284

Messi provenienti dall'Arcipelago Perduto si affannano a raggiungere tutte le città e gli accampamenti civili di Ardania. Indossano vesti tipiche delle genti eracliane, ricercate. I loro modi sono sbrigativi, ma gravi e solenni.
Raccontano di strani accadimenti nel sotterraneo dei demoni. Il loro numero sta crescendo a dismisura, e spie riferiscono di preoccupanti preparativi.
Poco prima che l'ingresso venisse sigillato, alcuni coraggiosi avevano compreso l'esistenza di manovre di ampia scala in corso. Un esercito si raduna, per la prima volta unito.
Timore diffuso è che qualsiasi regno potrà esserne bersaglio. Qualsiasi, o forse tutti.
L'unica speranza, secondo questi messi, è una offensiva preventiva, prima che la mattanza demoniaca cali su Ardania.

## Premonizioni di distruzione - Madrigale 284

L'isola dei Demoni era un campo di battaglia a perdita d'occhio. Schiere di demoni schierati e frementi, in attesa di fare a brandelli altre vittime. La terra resa deforme dal potere demoniaco aveva rigettato fiamme infernali e sinistre sculture d'ossa.
Persino il mare aveva espulso dai suoi abissi speroni fossili, modellati dai demoni come grottesche effigi.
L'esercito dei demoni si preparava a invadere Ardania, flagellando città come un insensibile bambino stacca le zampe ad un insetto.
Allora gli eserciti di uomini, elfi e nani li colpirono. Il sangue bagno la terra, il sangue di tutti. Caddero i demoni anziani, caddero i generali. L'esito era incerto.

L'esito è ancora incerto.
La battaglia non è mai avvenuta, non ancora almeno. Un lampo di quello che sarebbe potuto accadere ha attraversato le menti di alcuni abitanti di Ardania, mentre l'energia caotica e sanguinaria si diffonde nel mondo come una coltre di foschia sanguigna. Una premonizione, forse? O un subdolo tentativo dei demoni di seminare dubbio e terrore?

Nel frattempo gli esseri abietti continuano, sempre più trincerati, a rinforzare le proprie schiere. Il momento del confronto giungerà presto.

## Kur-Nughul - Madrigale 284

Notizie terribili giungono dall'accampamento di Samsara.
I demoni guidati dai loro nuovi signori si stanno riorganizzando. Gli sconvolgimenti dell'ultima guerra hanno lasciato tremende cicatrici sull'isola sud dell'Arcipelago Perduto, e i servitori demoniaci sciamano su queste terre ormai insanabili.
Esploratori, scampati a malapena a terribili sorti, riportano testimonianze inquietanti su una struttura che si inoltra negli abissi sotterranei. Una nuova fortezza sta nascendo, questa è la convinzione. Le prime gallerie, ormai concluse e stabilmente pattugliate da demoni mai visti prima, sono concluse.
I livelli più profondi sembrano inaccessibili, ma forse è l'unica buona notizia di tutta la faccenda.
Poche le informazioni raccolte: pare che ogni "girone" (gli esploratori hanno chiamato così queste gallerie circolari, che scendono sempre di più), sia assegnato ad una stirpe demoniaca, e che ciascuna di questa sia guidata da un potente luogotenente.
Un nome, colto dalla lingua dei demoni, è stato riportato da alcuni sventurati prima di impazzire per il terrore: Kur-nughul, l' "L'Abisso Senza Ritorno".


## La scoperta della Valle Dimenticata - Nembonume 284

### Estratto dei diari di Harrison Jones - Parte 1

E' ormai il trentesimo giorno della spedizione.
Le maestranze cominciano ad innervosirsi, già il percorso ha reso inquieti Abu e Khalim per le fiere, Leon ha trovato un camino secondario appena apertosi e tutti temono di ritrovare la già impervia via del ritorno del tutto inagibile per il magma fuoriuscito. Gli strani insettoidi possiamo controllarli, questo no.
Per ora il livello sembra stabile, ma bisogna accelerare la decodifica dei simboli. Sono riuscito a rinvenire reperti con su incisi alcuni simboli presenti sul monolite.
Il testo è incompleto ma le parti sembrano coincedere, una di seguito all'altra, per formare un unico ammonimento o un'antica profezia.
Per quale motivo essi sono stati posti sul monolite e qual'è la sua funzione? Il simbolismo richiama alcuni termini in uso fra gli uomini prima di Dolort, di cui ho potuto esaminare iscrizioni nella pietra molto simili.
Questa potrebbe essere la più grossa scoperta da che ho cominciato ad indagare i tempi antichi e l'idea di perdere quest'occasione mi atterrisce.
Non resta che attendere le spedizioni negli angoli più sperduti di Ardania e sperare di completare il testo che ci permetterà finalmente di svelare anche questo mistero.


### Estratto dei diari di Harrison Jones - Parte 2

Sono ormai passate sei settimane dall'inizio della spedizione e sento che siamo incredibilmente vicini alla meta. Abbiamo fatto più scoperte negli ultimi cinque giorni che in tutti i precedenti, grazie soprattutto ai ritrovamenti portati dalle genti di Ardania.
Divento tuttavia più impaziente ogni giorno che passa e i miei più stretti collaboratori condividono con me questa sensazione. Sappiamo di essere vicini allo svelare i segreti del monolite, sembra che manchino davvero pochi ideogrammi da decifrare. Se solo potessimo mettere le mani su qualche osso in più so che potremmo venirne a capo.
L'eventualità che ci si possa arrestare a questo punto è per me assolutamente intollerabile.
Credo che sia questa consapevolezza ad aver spinto Leon a partire per una spedizione in solitaria ed è questo stesso spasmodico bisogno di spingersi oltre che ha fatto sì che tornasse in questo stato pietoso.
I perlopiù incomprensibili farfugliamenti che è stato in grado di balbettare dal suo ritorno lasciano intendere che abbia dovuto affrontare qualcosa capace di creare una grande confusione nella sua mente solitamente così affilata ma nessuno è riuscito a capire granché.
E quei continui riferimenti a mostruosi tentacoli...

### Estratto dei diari di Harrison Jones - Parte 3

Lo sento, sento il profumo della scoperta. Questa fragranza inebriante che dà un sapore inconfondibile all'attimo in cui tutti i tasselli si uniscono e in cui ciò che prima ci era celato si manifesta in tutta la sua magnificenza davanti ai nostri occhi.
Non ho memoria di quante scoperte abbia avuto il privilegio di fare nella mia vita, quanti misteri abbia avuto l'onore di svelare, ma ho la ferma convinzione che ciò che questa porta ci impedisce di raggiungere rimarrà ben impresso nei miei ricordi finché avrò vita.
E sono anche convinto che le ultime difese del monolite siano destinate a cedere a breve, schiudendo dinanzi a noi le meraviglie che finora ci ha nascosto.
Le genti di Ardania si sono profuse con tutte se stesse, questa volta per una causa comune, non per difendere il nostro stile di vita da qualche fantomatico nemico ma per arricchirlo di nuove scoperte, e i loro sforzi hanno prodotto incredibili ritrovamenti. Abbiamo messo insieme quattordici ossi, tutti grossomodo di simile fattura. Quattro di questi recano sia incisioni che raffigurazioni, mentre gli altri dieci riportano solo delle incisioni scritte. L'aspetto più importante di tutto ciò è che in ognuna di queste dieci incisioni compare uno dei simboli del monolite.
È qui, la chiave del monolite è davanti ai nostri occhi. Quello che posso dire dopo un'analisi preliminare è che le iscrizioni sembrano frasi tronche, parti sconnesse di un'unica incisione più complessa, che andrebbero a formare se messe in qualche modo una dopo l'altra. Le altre quattro ossa non riportano i simboli del monolite ma saranno utilissime per arrivare a una traduzione complessiva di tutti i simboli, una sorta di dizionario che devo iniziare subito a preparare, così da assistere gli studiosi di Ardania nella risoluzione di quest'ultimo mistero.
Posso farcela, due giorni dovrebbero bastare per tradurre singolarmente ogni simbolo, poi il mistero sarà ancora più vicino alla sua risoluzione.

Missiva ai Regni Ardani:

> Il tempo è giunto!
Grazie al contributo che abbiamo ricevuto da voi e gli altri popoli ardani, gli antichi simboli sono finalmente stati decifrati.
Come in questi ultimi giorni, stiamo lavorando alacremente per riuscire a sbloccare il monolite che avete potuto vedere con i vostri occhi, e siamo disponibili ad accogliere nel nostro campo chiunque voglia contribuire in quello che ora sembra l'ultimo e più importante passo.
Il codice è qui, a disposizione vostra e di chiunque provi interesse nello svelare i segreti di questo remoto passato.

> Harrison Jones


### Estratto dei diari di Harrison Jones - Parte 4

La decodifica dei simboli è conclusa, resta solo da ricomporre il testo e comprendere l'ordine preciso in cui premere i simboli.
Cosa succederà dopo? Cosa è celato dietro questo passaggio?
E le mani mi tremano solo perchè ormai siamo ad un breve passo dalla soluzione o stiamo giocando con qualcosa che farà sembrare il bagno di magma un epilogo ben più piacevole?
Il tempo per esitare è già alle spalle, ora che il nostro lavoro ha fatto il giro di Ardania.
Anche se il solo decifrare questo antico linguaggio può considerarsi un grandioso traguardo, nessuno degli archeologi o degli abitanti dei quattro angoli del mondo che ci hanno supportato sarà disposto a fermarsi.


### Perturbazioni nel Flux

Qualcosa turbò l’imperturbabile bolla di quiete che avvolgeva quel luogo mistico.
Per un istante tutto vibrò contorcendosi ed espandendosi, era come se la materia magica che costituiva ogni cosa venisse tirata in tutte le direzioni, allungandosi e risuonando in una lunghissima vibrazione elastica.
Una vibrazione che crebbe in intensità per un lunghissimo attimo, prima di smorzarsi e perdersi in un tremito ancora più basso. La sostanza prese ad ondeggiare in forme sinuose, deformandosi fino ad assottigliarsi.
Poi tutto si fermò in quel nuovo stato di quiete, pochi istanti, ed il tutto tornò a vibrare nel senso opposto. Come una sfera gommosa la materia impattò contro sé stessa e si ritirò, tornando alla sua forma originale. Gorgoglii gutturali e placidi ribollimenti si alzarono tutto attorno, prima di perdersi per sempre in quella nuova situazione di ritrovato equilibrio.

Questa volta il consiglio non rimase chiuso come era solito fare per giorni interi, non c’era spazio per congetture e dilazioni, anche i membri più prolissi e saggi espressero in maniera succinta le proprie preoccupazioni. Qualcosa aveva turbato nel profondo gli equilibri e le protezioni di quel luogo di pura essenza magica. Se Falil-Garil era stato scosso nel suo animo più recondito significava che il flux stesso ribolliva di nuove forze, forze in grado di mutarne forse per sempre l’essenza. Quello stesso flux che come un enorme micelio affondava le proprie radici ancorandole ad Arda tutta, e che quindi costituiva un pericolo per tutti i suoi abitanti. Ardania era in pericolo, nuove forze si erano miscelate all’ordine primordiale, qualcosa fermentava creando un pericoloso squilibrio e gettando scompiglio nel disegno ancestrale.

Emissari vennero inviati in ogni angolo di Ardania, uomini e donne dagli enormi poteri e dall’infinita saggezza intrapresero il viaggio planare, giungendo presto nel luogo assegnatogli e prendendo a raccogliere quante più informazioni possibili.
Da giorni gli osservatori tenevano d'occhio l'evolversi degli eventi su Ardania, quella grande caccia doveva aver risvegliato un antico potere. I primi regni ad essere raggiunti furono quelli impegnati in prima linea, poi pian piano venne il turno di tutti gli altri. I regni che abdicavano la magia avrebbero fatto come in passato, affidandosi a sciamani, sacerdoti o a chiunque avrebbe potuto fornire qualche risposta.

I loro poteri sarebbero bastati per plasmare quella fiumana di potere che sgorgava libera da chissà dove, soffiando su Ardania tutta con la furia impetuosa di un vento impregnato del cambiamento?


## Conseguenze della Valle Dimenticata - I Falò e la sparizione degli incantamenti - Dodecabrullo 284

Canna da pesca in spalla e con in mano un secchio di esche, Rashid si apprestava a posizionarsi come suo solito in quel lembo di sabbia che si confonde tra deserto e spiaggia, per quello che era uno dei momenti preferiti della sua giornata. A Rashid piaceva la sua vita tranquilla: del pescato la mattina presto, un po' per sé e un po' per la vendita, un giro nel bazar di ritorno verso la sua tenda e della buona erbapipa la sera insieme agli altri anziani della città.

Eppure ormai non c'era più nulla di tranquillo. I popoli ed i regni tutti erano in subbuglio e persino un uomo come Rashid se ne era reso conto. La scoperta di quel luogo, peraltro molto vicino all'Oasi, li aveva proiettati in una nuova e febbricitante corsa all'oro. Aveva sentito vociferare di gente da ogni dove che si riversava nella Valle, cacciando le creature che la popolavano ed impiegando i materiali ricavati dalle carcasse quale nuova merce di scambio.

La sete di avventura ed il bisogno di ricchezza erano fumo negli occhi, Rashid ne era certo. Quel luogo era stato accolto come un filone d'oro in una vecchia miniera, tutti vi si si sono gettati sopra incuranti delle conseguenze e bramosi di nuove ricchezze. Con furia piretica hanno iniziato a colpire quella vena d'oro, spolpandola colpo dopo colpo della sua essenza.
Non importava se la miniera stessa sarebbe crollata, ciò che importava era estrarre quanto più oro possibile. Tuttavia nulla viene concesso senza pretendere qualcosa in cambio, Rashid lo sapeva bene.

Chissà quali poteri, ormai liberi di vagare tra i luoghi, erano stati sprigionati con l'apertura di quella Valle. Forze ancestrali, rimaste isolate da tempi immemori, sarebbero ora state in grado di ricongiungersi dando vita a pericolose reazioni di assestamento? E quel falò in una remota radura della Valle, di cui i viaggiatori narravano, non era esso stesso il segnale evidente di qualche immenso potere non più sopito?

Rashid era un semplice pescatore, ma la sua semplicità era una scelta di vita e non gli impediva di ascoltare le voci dei mercanti e i lamenti dei visitatori. Ardania già stava subendo l'influsso di forze mistiche di dubbia origine, gli artefatti sembravano perdere il loro potere e giorno dopo giorno le cose sembravano peggiorare. L'Oasi tutta parlava sottovoce di quello strano individuo, un Mastro Incantatore diceva di essere, il quale sosteneva di essere un emissario portatore d'aiuto e di conoscenze, utili a ricavare dagli artefatti la loro essenza mistica e lasciando che i poteri in esso infusi si cristallizzassero in un materiale mai visto.

Non prometteva nulla di buono. Il mondo è sempre stato un caos, certo, ma era un caos ordinato e in cui bene o male Rashid aveva imparato a vivere serenamente. Sconvolgimenti di questo tipo non potevano che cambiare gli equilibri e l'Unico solo sa quanto Rashid temesse una cosa del genere.

Si concesse un ultimo respiro prima di affrontare l'ultima duna del deserto, superata la quale la sabbia sarebbe diventata spiaggia e avrebbe potuto sedersi in tranquillità a pescare.
Si sorprese di quanto il mattino fosse avanzato, un azzurro chiaro illuminava già il cielo nonostante fosse partito come sempre nel pieno della notte.
Qualche passo ancora, poi la cima della duna smise di nascondere alla vista ciò che prima le sue curve celavano.

Rashid rimase lì, immobile, osservando l'enorme falò di luce azzurra che illuminava la notte e che sembrava divorare il panorama dinanzi a lui.
Prima si domandò se qualcun altro su Ardania stesse osservando quelle stesse fiamme innaturali, se anche altri cieli oltre quello che copriva il deserto fossero squarciati da quei fuochi.
Poi, semplicemente, cadde in ginocchio.




Gli emissari avevano ormai raggiunto tutti i Regni e giorno dopo giorno, con maestria e perizia, si adoperavano senza sosta cercando di contenere le spasmodiche variazioni di quell'immenso potere che aveva trovato libero sfogo. Sotto lo sguardo attonito degli abitanti di Ardania gli artefatti venivano scaricati della loro stessa essenza che, a causa del nuovo stato raggiunto dal potere, si cristallizzava stabilizzandosi in materia solida. Il loro lavoro frenetico tuttavia non era certo sufficiente a fermare quel miasma di potere che ribolliva agitato, i loro sforzi erano mirati unicamente ad evitare che quegli artefatti contribuissero ulteriormente all'invisibile scontro che si stava combattendo, inasprendo ancor più la già precaria situazione.

Mentre i mastri lavoravano senza sosta, altri raggiungevano i falò di potere, enormi fiamme di pura essenza che danzavano in forme mai viste crepitando nei cieli di Ardania. Alcuni emissari vennero inviati nella Valle dove il più grande e potente dei falò esplodeva in zampilli accecanti. I falò di potere rendevano impossibile a chiunque di avvicinarsi ma non erano le uniche manifestazioni di quel terribile scontro che andava consumandosi ovunque. Bolle di potere presero a salire in superficie, fluttuando nell'aria e portando scompiglio ovunque i venti inferociti da quei cambiamenti le soffiassero. I mari ribollirono con furia e così la terra, che tremava ondeggiando in un equilibrio prossimo a disintegrarsi.
Questo tumulto era invisibile agli occhi dei più ma non passava inosservato a chi era in grado di percepire il flux.

Coloro che osservavano avevano iniziato ad agire ma non evitarono quello che fu il punto di rottura, nel freddo mattino del 25 Dodecabrullo. Quello che alle loro orecchie era finora stato un costante rumore sottofondo eruppe in una potente esplosione. Per un lunghissimo istante tutto si concentrò in un unico luogo e ovunque allo stesso tempo, fu sopra e sotto, vuoto e pieno, luce ed oscurità. Nello stesso attimo il potere assunse tutte le forme immaginabili, mutò in tutte le sue essenze, si scompose e si unì, fu tutto e nulla nello stesso momento. Il potere risuonò, come un enorme tamburo, ma le onde non trovarono mezzo con cui propagarsi e rimasero lì, sospese tra l'impossibile.
Tutto il potere che da giorni si librava ovunque, crepitò, bruciando come un fulmine ed imprimendosi in ogni cosa. Il tutto durò un battito di ciglia, nemmeno il tempo di capire cosa stava succedendo che terminò in un ultimo movimento di assestamento.

I falò sprofondarono nella terra, sparendo e lasciandosi dietro unicamente uno zampillo di potere. Tutto aveva ribollito per giorni, contorcendosi e combattendo una battaglia senza precedenti, poi aveva toccato l'apice, scaricando tutta la sua essenza in ogni granello di Ardania e cristallizzandosi in chissà quale forma.