# Anno 286

## Voci

Le voci si sono inseguite di vicolo in vicolo, di radura in radura, attraversando fiumi, montagne e deserti. Voci in principio nate come grida, bestiali come quelle di un animale ferito, disperate come quelle di un uomo perduto.

Queste voci sono state udite in luoghi diversi, da persone diverse. Ciononostante, tutti i racconti riportano dei dettagli comuni: creature ibride, portamento da umano ma fattezze rettili, la capacità di parlare e l'aspetto di un drago che si regge eretto su due zampe.
E poi il dolore. Un lacerante e insopportabile dolore che alla fine di ogni incontro conduceva inesorabile alla pazzia, alla perdita di controllo.
Il terrore per i propri cari, gli abitanti di Vessa e i minatori di Krall, i membri della tribù della giungla, la paura di non rivederli o, peggio ancora, di rivederli nelle loro stesse condizioni.

Fintanto che riuscivano a mantenere la lucidità, questi esseri riportavano più o meno le stesse notizie. Parlavano di una malattia, qualcosa che ha rapidamente cambiato i loro connotati trasformandoli in orrendi mostri. Una malattia implacabile che stava decimando gli abitanti dei villaggi da cui queste persone erano partite nella speranza di trovare una salvezza.

E poi quei continui riferimenti alla valle maledetta, la valle nel deserto, abitata da lucertole malvagie e aggressive e considerata la fonte di questo morbo.

Infine, un ultimo punto in comune: l'incrollabile certezza che a questi villaggi non rimaneva molto tempo e che nel giro di una settimana tutto sarebbe andato perduto.

## Il Demone Mutaforma - Riepilogo ed eventi di Postapritore 286


[-Nome illegibile-] è un demone mutaforma che si nutre delle emozioni delle sue vittime.
Nessuno conosce la sua vera forma ma è solita presentarsi come una giovane umana dai modi affabili ma decisi e dalla voce suadente. E’ un demone ambizioso, molto scaltro e “ribelle” anche alle gerarchie della sua stirpe; agisce per i suoi soli scopi personali nel più generale contesto di malvagità, corruzione e caos che portano avanti gli altri demoni. Viene spesso associata a Shamusiel, il signore dei Demoni Seduttori (attualmente ritenuto morto).

[____] si nutre di emozioni negative ed in particolare di quelle suscitate dalla paura. Durante la sua lunga vita ha sperimentato sin da subito l’intensità del terrore causato dalle apparizioni di quelli delle sua razza, ma con il tempo ha affinato la sua arte ed ha scoperto il piacere che può derivare da un senso di insicurezza e angoscia collettiva, che può sfociare in eventi drammatici che riguardano una moltitudine di genti. Ha iniziato quindi ad agire sotto mentite spoglie allo scopo di influenzare coloro che, di volta in volta, si son trovati a prendere decisioni, le cui nefaste conseguenze, hanno cambiato la storia ardana.

Qualcuno la collega, ad esempio, alla decisione di Leanna da Silva di prendere in sposo Zarquon nel 69 C.I., che pare fu dovuta alle capacità di persuasione della migliore amica e confidente della regina, Roxane Villegre, di cui però si persero le tracce poco dopo le nozze. Quando Zarquon salì al trono e, come la storia insegna, in nome dell’Oscuro lasciò le terre umane in preda alla minaccia orchesca.
Altri la collegano, nel 266 C.I., al furto della Sacra reliquia al Picco dell’Aquila che fu il pretesto per dar sfogo alle tensioni accumulate tra regni elfici ed umani in quella che verrà ricordata come la Grande Guerra.
Nel 269 C.I. si diffonde la Draconite, a partire dal lago di Rotiniel, le cui acque si scoprono avvelenate e portatrici del morbo. Studiosi e altri popoli coinvolti si muovono per trovare una soluzione.. L’oracolo drow Canlin sembra avere una cura, così riluttanti i popoli vi si rivolgono, per poi abbandonare il percorso a fronte delle richieste crudeli e caotiche della drow. La cura giunse per altre vie, ma anni dopo testimonianze degli stessi studiosi indicano come l’oracolo drow Canlin fosse proprio [_____], la mutaforma, e l’intera piaga, iniziata con l’avvelenamento del lago, un suo piano.
Infine, più recentemente, alcuni teorici sostengono che sia stata [_____], nei panni di un illustre esponente amoniano, a dare il via alla guerra che ha visto Amon conquistare il Monastero dei Cavalieri dell’Alba.

Il Demone ha subito una grave sconfitta, dopo l’evento di Amon, nel 277 C.I., per mezzo di un cristallo catalizzatore in un epico scontro con druidi e ramjalar presso il lago di lava sul grande vulcano delle Terre selvagge.
Creduta morta definitivamente, [____] si è celata al mondo, e ha leccato le proprie ferite, fino alla recente ricomparsa che l’ha vista tentare di diffondere una nuova piaga draconica prima su Ankor Drek, riuscendoci in parte, e poi su Ardania. L’intervento dei popoli ardani ha fermato i suoi piani, sebbene sia riuscita a riprendere abbastanza potere dallo sgomento e dal caos creato per tornare ad essere una minaccia.

La mutazione dei draconici sembra ormai aver creato una nuova razza di abomini, che continuano ad abitare gli antichi luoghi che abitavano le prime ignare vittime degli esperimenti. Chissà che nei resti del laboratorio non si celi ancora qualche informazione utile...


## La Giungla della Morte - Ostilità Kard Dorgast - Timata Ora - Fine Postapritore 286

Due mercanti si incontrano a Seliand.

"Alcuni viaggiatori delle Terre Selvagge mi hanno detto che c'è stato un qualche tipo di grosso scontro nei giorni precedenti. I miei contatti nelle Terre del Nord mi parlano di nani coinvolti. Sai cos'è successo?"
"Ah. sì. Senti qua. Pare che a seguito degli eventi del Torneo di Hoodimper i Nani abbiano lanciato gravi accuse di codardia al Patto Nero. Quindi Timata Ora insieme a Loknar, per difendere il proprio onore, hanno invitato i nani ad una specie di competizione sacra."
"Cioè?"
"La Giungla della Morte, si chiama. Pare sia un'antica e violenta sfida cerimoniale praticata dalle tribù della Giungla come forma di guerra o risoluzione di contese. Timata ha deciso di rispolverare la tradizione, adattandola. Ne hanno parlato e i nani hanno accettato di parteciparvi. "
Image
"Insomma, per stabilire chi sono i guerrieri più forti."
"Esatto. Lo scopo della sfida era quello di recuperare un totem per dimostrare non solo forza, ma anche strategia e conoscenza del territorio. Infatti pare abbiano vinto i Qwaylar, sebbene di misura. Dicono che i barellieri abbiano passato una brutta nottata, un sacco di lavoro!"
"E finisce qui?"
"No pare che i nani proporranno un altro scontro, con loro regole, in un territorio più familiare. Più classico!"
"Uhh, aspettiamo altre notizie allora!"


## L'assedio di Nolwe - 9 Macinale 286


Da mesi ormai il rifugio conosciuto come Nolwe era stato abbandonato. Molti tra i suoi custodi – conosciuti come Guerrieri del Sangue – si erano dispersi per Ardania, alla ricerca non si sa di preciso di cosa. Alcuni dei vecchi abitanti di Nolwe sostengono che i custodi siano partiti alla ricerca di un antico rito sacro che gli avrebbe permesso di ottenere potere illimitato. Altri, invece, sostengono si siano diretti alla ricerca di terre lontane ormai perse. Qualsiasi sia stata la loro destinazione, il risultato non cambiava: Nolwe ormai era un villaggio semi deserto.
I pochi rimasti si cullavano nell’idea che nulla sarebbe cambiato. Nolwe sarebbe sempre stato un rifugio per coloro che nel Doriath non ne avevano uno. Un rifugio, per coloro che tanto si erano sacrificati per il bene della collettività. I rimasti si crogiolavano in storie di un passato che non sarebbe mai potuto tornare, storie di una comunità unita che ormai era soltanto un ricordo, trascritto solo negli annali e che mai sarebbe potuto tornare.
Fu cosí per molto tempo… finchè antichi rancori, messi a tacere per troppo tempo, tornarono a farsi sentire.

“DROW! DROW ALLE PORTE DI NOLWE!”

L’assedio di Nolwe, se così si può chiamare, durò una sola notte. L’esercito viola, sotto la bandiera del casato Jaerle, non incontrò una vera resistenza. L’avanzata non fu fermata. L’esercito Drow entró attraverso le mura della cittá e si fece strada tra le vie di Nolwe, distruggendo e incendiando tutto ció che vi si opponeva davanti.
I pochi abitanti ancora dentro le mura si trovarono totalmente sopraffatti. Pochi riuscirono a fuggire, alcuni furono imprigionati, molti uccisi… ma ci fu qualcuno che subì qualcosa di peggio della morte: sulla torre più alta di Nolwe, un Drider guardava lontano, verso il Regno di Valinor. Quel Drider, non era altro che Reese, quello che un tempo fu il Mastro Incantatore di Nolwe. Aveva opposto resistenza, e la sua punizione fu il l’antico Anatema della Figlia. Fu trasformato in un servo ad 8 zampe, contro la sua volontà, in modo da servire per l’eternità quelli che sarebbero stati per sempre i suoi nuovi padroni.

Quelli che prima erano stendardi rossi come il Sangue, ora erano Viola come l’antico Veldrin.
Quello che prima era un rifugio per coloro che desideravano difendere il Doriath, ora era una valle di morte e oscurità, da cui stare alla larga.
Quella che prima era una terra ottenuta con sangue e sudore, adesso non era nient’altro che una fortezza conquistata.

Questa era probabilmente l’ultima possibilità per i Jaerle, l’ultima possibilità di far tornare il proprio nome all’antica grandezza.

## Dagli appunti di Padre Bartolomeus, il cappellano:

"Vi è molto fermento in questo periodo nella capitale, avvenimenti antichi e recenti si combinano lasciando presagire ai più un imminente pericolo; non ho abbastanza elementi per confermare queste previsioni, ma è innegabile che gli eventi attuali smuovano gli animi recando apprensione, timore, confusione. Alcuni ecclesiastici che ho consultato al tempio di Crom sostengono che l’Oscuro Signore abbia posato il suo sguardo sul regno, non posso dire con certezza se sia così, ma molti popolani che finora rivolgevano le loro preghiere solo ai Giusti, ora cercano di ingraziarsi il dio della morte per sfuggire a quella che parrebbe essere una nera minaccia. Così proliferano, più di quanto sia accaduto negli ultimi anni, altarini votivi e sacrifici come nelle più antiche tradizioni rurali legate più a scaramanzia che ad una vera e propria fede.

Giungono voci di misteriose presenze nella vecchia Edorel, di cui non si comprendono le intenzioni. Le terre arse pullulano di potenti non morti che le rendono ancora più letali di quanto siano mai state.

Si racconta anche di uno strano individuo, un cantastorie che risponde al nome di Tasso. I suoi indovinelli sembrano voler comunicare qualcosa, rimandano a luoghi nefasti e alla nostra storia, forse quel tale è più di un cantastorie e sa più di quel che dice.

L’avvenimento più sensazionale che sta smuovendo studiosi da ogni dove, è il ritrovamento di un antichissimo santuario che sembra risalire a diverse migliaia di anni orsono. Le esplosioni, dovute ad una battaglia con quei briganti sciagurati, hanno fatto crollare parte della collina che lo nascondeva. L’entrata era murata, forse dagli anni del Bando Da Silva, forse da prima ancora. Nel piccolo tempio sono affiancate le icone dei sei Giusti e dell’Oscuro ma solo i più giovani potrebbero sorprendersene, poiché fino a neanche 70 anni fa tutti i Sette erano venerati apertamente.
Ciò che invece è di grande valore e degno di essere considerato, sono le iscrizioni che accompagnano le statue, esse contengono i primi, autentici comandamenti che quasi 9500 anni fa la profetessa Dolort ebbe direttamente dai messi di Crom, insegnamenti che col tempo sono andati perduti, alcuni dimenticati. È mia opinione che dovremmo tenerli in considerazione per avvicinarci maggiormente ai Giusti e avere il loro favore nell’eterna lotta contro il male oscuro."

## La maledizione delle maledizioni - Granaio 286


Strane creature, esseri incorporei e profondamente maligni, sono emerse apparentemente dal nulla e hanno attaccato gli ardani negli ultimi giorni.
Ogni luogo ha registrato almeno un avvistamento. In alcuni casi l'assalto è stato più intenso, in altri meno, ma in tutti ha lasciato diversi effetti secondari, come se la maledizione si stia diffondendo, simile ad un'infezione.

Viaggiatori riportano avvistamenti più massicci nei pressi della Catena meridionale dell'Orus Maer, verso est, ma saggiamente se ne sono tenuti alla larga.


## La maledizione delle maledizioni - La scoperta della Trasmutazione - Granaio 286


Si diffonde la notizia di un Concilio di sapienti ardani, tenutosi entro le montagne solitamente invalicabili del Regno di Valinor, sotto l'egida e per volontà del sovrano quenya Makindur Eldamar e del Bianco Concilio.

Le voci si spargono rapidamente dopo il rientro degli invitati, parlano di una grande "riscoperta" di una conoscenza elfica. "Antica Tecnica" o "Tessitoria", i nomi usati per descrivere questo tipo di approccio artigianale e non legato apparentemente all'arcano.
I testimoni parlano di un prodigio in grado di trasferire il potere di antichi artefatti in altri oggetti, gioielli e abiti, a scelta dell'utilizzatore del Cristallo di Trasmutazione.

Quello che si sa per certo è che la Tecnica venne messa a punto da un sapiente quenya di nome Nimrothiel, vissuto per breve tempo tra gli umani prima del culmine del Falò senza Luce. Pare che la creò per contrastare una minaccia scoperta nel corsi dei suoi studi e che temeva si sarebbe prima o poi materializzata.
E sembra che il sovrano di Valinor abbia dato il via alla cerca che ha portato gli elfi a scoprire il laboratorio di Nimrothiel, spinto da sogni e antichi ricordi di esperienze spirituali.
Il resto si lascia alla curiosità di storici e cacciatori di misteri.

La minaccia si è poi verificata, e presto sarà debellata a quanto si dice. "Per una volta prima che si giunga ad una crisi apocalittica..." sussurrano tra loro gli avventurieri più navigati.
Intanto alcuni tra gli ospiti degli elfi sono stati già liberati dal loro "problema".

Gli Elfi di Valinor hanno messo a disposizione di tutta Ardania sia la conoscenza del processo alchemico per creare il Cristallo, che quella basilare su come creare il reagente. Tutte le botteghe di arcanisti e commercianti specializzati si stanno rifornendo!

## IL MONITO DI DEANAD

Le voci si rincorrono leste, amplificandosi ed espandendosi in un crescendo di angoscia e paura.
Nelle taverne, nelle piazze, nei mercati, nelle case, tra i campi, finanche nei bordelli non si parla d’altro ponendo quesiti che non trovano risposte:

Sta veramente per giungere la fine?

Saremo davvero castigati per aver obbedito all'Imperatore Julian?

Miasmi mortali e impenetrabili sovrastano Deanad e, grazie ad un’operazione congiunta tra hammin e loknariani, sono stati scoperti i responsabili: la Congrega delle Ombre capeggiata dalla Grande Ombra, al cospetto della quale perfino il Trio dei Lich mostra deferenza.

“La mia sarà la mano che rimedierà al fallimento di Surtur"

“Deanad sarà ovunque”

“…nulla potrà salvarsi questa volta”

L’eco di queste e molte altre minacce risuona beffarda e lancinante tra la popolazione, basterà la fede a salvare il continente umano?