# Approfondimenti
## Economia
E’ particolarmente difficile applicare il concetto di economia al mondo elfico. Un sistema economico presuppone che si produca qualcosa per averne un guadagno in termini economici o quantomeno un vantaggio in termini di status. Il mondo elfico funziona in questi termini soltanto per quel che riguarda gli scambi esterni con popolazioni non efiche, mentre per il mercato interno la produzione è principalmente legata alle esigenze del territorio o della popolazione.

C’è da dire che il sistema di importazione e esportazione è ridotto ai minimi termini, poiché il mercato elfico è molto chiuso. Si importano soltanto elementi non presenti in territorio elfico oppure manifatture umane caratteristiche, o di moda in un periodo determinato della storia elfica. Il conio elfico produce annualmente una quota definita di moneta d’oro, che viene calcolata in base alla produzione interna di materie prime e non di prodotto finito. Le materie prime difatti sono beneficio assoluto della collettività elfica, ed ogni consiglio cittadino provvede tramite il sistema di guardaboschi e guardie cittadine a visionare lo stato delle risorse naturali. Ogni cittadino che prelevi una certa quota di un singolo materiale, deve registrare la “sottrazione delle risorse” presso i magazzini cittadini. Questo permette al conio di calcolare la nuova produzione di moneta per l’anno successivo e permette al consiglio di valutare periodi di “proibizione” che permettano di preservare un determinato elemento naturale dallo sfruttamento eccessivo. Una volta registrato il materiale, chi lo ha prelevato può utilizzarlo per i propri fini. Questo sistema di interscambio produttivo fa si che ogni elfo abbia almeno un mestiere. Una richiesta di aiuto fatta ad un elfo falegname per la costruzione delle sedie di casa propria, presuppone che si abbia maniera di ripagare il favore tramite la propria arte lavorativa. Ogni elfo viene difatti educato fin dall’infanzia in un’arte (come spiegato successivamente).

Chi non riesce ad apprendere “degnamente” almeno un mestiere viene assegnato all’amministrazione cittadina (eliminazione dei rifiuti, pulizia cittadina, sistema di smistamento lettere, ecc…), e da questa pagato con moneta corrente. Tramite questo pagamento, anch’essi riescono a permettersi una vita dignitosa, ma ai margini della Collettività elfica (del quale parleremo in seguito). Al momento attuale non ci sono produzioni elfiche molto differenti da quelle umane, tranne che per la manifattura di solito estremamente più accurata. Le arti fondamentali sono molto vicine tra le razze di riferimento, compresa quella della popolazione nanica. Questa situazione era molto diversa prima del periodo dei “falò senza luce”. L’arte elfica si elevava a vette sconosciute dalle altre popolazioni e gli elfi potevano ben vantarsi di questo. Dopo il periodo suddetto, c’è stato una sorta di “oscurantismo” per le arti, che non sembra mostrare evoluzioni in positivo. Gli elfi sembrano difatti non riuscire a riprendere la superiorità che secoli di dominio incontrastato su Ardania gli avevano da principio concesso.


## Religione e culto dei morti
Le religioni erano, al principio della storia del mondo, il fulcro della vita elfica. Dopo le “vittorie” riportate dai Decadenti, queste funzioni primarie nella società sono passate in secondo piano, dando alla collettività elfica una visione meno mistica dell’esistenza. Una trattazione accurata delle divinità elfiche si può trovare all’interno del pantheon elfico stesso, ma qui sembra d’obbligo la trattazione sociale delle religioni e delle funzioni clericali. Una differenza fondamentale tra il clero elfico, quello degli umani e quello dei nani è la credenza in un’unica entità primordiale. Tutti gli elfi che prendono i voti presso la chiesa di qualsiasi divinità, giurano principalmente sul Tulip, di cui i primi tre Dei sono frutto. Il Tulip è quindi il fulcro assoluto della religiosità elfica. I singoli Dei vengono venerati secondariamente come immagini o figli del Tulip, che insieme formano una collettività, a specchio della Collettività Elfica, che si riporta ad un entità superiore comunque meno presente di loro ma allo stesso modo tangibile. Nonostante vi siano specifiche funzioni associate ad ogni elemento del clero che venera singole divinità patrone, tutti gli elementi del clero vengono chiamati “Germogli del bianco padre” (tradotto dalla lingua elfica) come diretto riferimento al Tulip.

Questo tipo di definizione del ruolo clericale è essenziale per comprendere cosa avviene ad un elfo che voglia percorrere la via del Tulip. L’elfo viene giudicato dal conclave clericale di riferimento e, se ritenuto degno, viene indirizzato ad un sacerdote anziano che ne giudicherà le attitudini. Una volta giudicate le attitudini del candidato, il suo anziano riferirà al consiglio quale è la strada ritenuta più idonea per lui. Il candidato verrà quindi indirizzato verso un patrono e verso le funzioni che per lui risultano più indicate. Il clero difatti ricopre ruoli societari molto importanti rispetto alle ordinarie funzioni religiose, comunque da loro ricoperte. I sacerdoti di Suldanas sono spesso dignitari amministrativi, che ricoprono funzioni di gestione del personale elfico addetto alla città. I sacerdoti di Beltaine sono spesso medici e dignitari rappresentanti del concilio per quel che riguarda tutte le funzioni sanitarie. I sacerdoti di Earlann invece sono solitamente destinati a divenire capi di istituti di formazione, scuole o centri per l’apprendimento dei mestieri. A Rotiniel alcuni chierici di Earlann che si occupa esclusivamente della benedizione delle acque e delle imbarcazioni. I compiti assegnati ai sacerdoti di Morrigan sono invece quelli di investigazione. Sono i nemici giurati degli eretici e degli adoratori dell’oscuro. Loro supportano le truppe dell’esercito o le guardie cittadine nelle indagini. Molte volte vengono eletti anche giudici cittadini, ma in questo caso non è raro che abbandonino l’abito talare. Sono terribili ed astuti esperti di interrogatori e di torture, per le quali sono molto temuti. Questi sacerdoti hanno una delegazione particolare ad Ondolinde (ora inclusa in Valinor), chiamata “Del buon risveglio”, specializzata nell’interpretazione dei sogni.

Dei culti malvagi di Luugh e Kelthra, si sa molto poco. In realtà nella Collettività Elfica, a differenza che nella frammentaria società umana, questi culti non hanno modo di espandersi. Si sa che esistono adoratori di queste divinità anche al di fuori della società Drow, ma questi vivono perennemente nascosti oppure si rintanano ai margini della Collettività, sopravvivendo più che vivendo, sostenuti spesso dalla forza del risentimento. In alcuni casi riescono a formare comunità più stabili, come nel recente caso di Nolwe.

Come avete potuto leggere, non c’è alcuna funzione religiosa che si occupi della morte. Questo è dovuto alle caratteristiche del corpo degli elfi: non resta traccia del loro corpo dopo il trapasso. Alcuni umani sono allora curiosi di sapere come mai esistano delle tombe elfiche. Queste in effetti non hanno lo stesso scopo di quelle umane o naniche, non sono il posto che contiene i resti corporei del defunto, ma sono principalmente un monumento alla persona stessa. Alle volte ne sono uno speciale ricordo. In verità ne esistono pochissime, poiché appunto il concetto di “sepoltura” non fa parte della cultura elfica. Dopo il loro ciclo di vita (di cui parleremo più avanti) gli elfi “sentono” di stare per morire. Si racconta che gli anziani ascoltino “la canzone del Tulip”. Una volta che questo tipo di sensazione pervade la sua persona, l’elfo si reca verso il luogo scelto per il proprio trapasso, il luogo dove dovrà essere giudicato degno o meno di tornare al Tulip. Molti elfi utilizzano anni interi della loro vita percorrendo le lande del Doriath alla ricerca del posto adatto alla loro partenza. Curiosamente gli elfi stessi ammettono che tale luogo è per quasi tutti vicino al luogo dove sono nati o vissuti. Comunque sia, il corpo dell’elfo che sente la canzone del Tulip resiste in vita tra i 6 ed i 9 giorni e, una volta finito il tempo, torna alla natura come il vento. L’elfo infatti (che conserva sempre l’aspetto di un umano avente massimo 40 anni, poiché lo sviluppo fisico rimane congelato tra i 25 ed i 40 anni) è soggetto ad un episodio di autocombustione così repentino e terribile, che di lui non rimane che sottilissima polvere, portata via dal minimo alito di vento. Alla scena possono assistere soltanto le persone che il morente ha richiesto perché presenziassero al suo giudizio. In genere però l’elfo giunge da solo al luogo scelto. E’ considerato tra gli elfi un assoluto privilegio essere guidati da un proprio amico nel luogo prescelto per la propria morte, e sedersi lì con lui a parlare del passato.

Non si è parlato neanche di sacerdoti che celebrino funzioni di congiunzione, come quella del matrimonio. Il matrimonio difatti è un’usanza che gli elfi non hanno. Gli elfi legano il loro sentimento d’amore profondo alla condivisione della vita con un’altra persona. Come fecero Beltaine e Suldanas, una coppia elfica si scambia sotto un albero “l’abbraccio d’amore”. Dopo questa solenne promessa (di cui danno a tutti l’annuncio mesi prima, di modo che più persone possibili possano essere presenti a testimoniare l’evento comunitario), la coppia comincia a vivere insieme. La solidità del loro amore è dimostrata da quanto tempo la coppia riesce a vivere insieme felicemente. Difatti nella collettività elfica un secondo abbraccio d’amore sarebbe visto come un grande insulto agli Dei. Proprio per l’importanza che questo atto ha di fronte alla Collettività, gli elfi spesso non si impegnano definitivamente con una persona. Questo li rende promiscui agli occhi degli umani e smidollati agli occhi dei nani, e priva il continente elfico di molti fanciulli. Alle volte, alcune coppie elfiche che hanno stretti rapporti con gli umani, fanno celebrare un matrimonio “pubblico” e con scambio di fedi dai sacerdoti di Suldanas. Queste occasioni sono davvero rare e spesso sono viste molto male dalla collettività, specialmente da coloro in cui sopravvivono reminiscenze del pensiero degli “Imperialisti”.

In ultimo c’è da spendere qualche riga su alcune peculiarità caratteristiche che escono appena fuori dalla sfera religiosa. Ci sono alcune minoranze pagane, che credono in un essere semidivino chiamato “drago di smeraldo”. Questo drago era venerato particolarmente presso la città di Tiond, dove si diceva ci fosserodecine di sostenitori del culto del drago di smeraldo, pronti ad erigere un tempio in suo onore. Questa diceria si protrae nel tempo da più di 900 anni… ad ogni modo è indubbio che ogni credente sindar, ora spostati a Valinor, crede fermamente anche alla leggenda del Drago di smeraldo protettore del Tulip. Negli ultimi 2000 anni si è poi risvegliato con notevole fermento il culto dell’albero bianco. Sotto la guida di Terlaj il dotto (morto da pochi anni), si sono riuniti ad Ondolinde tutti coloro che venerano il simbolo della città come essere senziente. Questi hanno fondato una piccola comunità agreste di più di 200 persone. Il vecchio concilio di Ondolinde ha riconosciuto in essi una minoranza religiosa e questi hanno votato il loro animo al bianco albero, sottoposti comunque al patrocinio della chiesa di Suldanas.

Prima ho avuto modo di scrivere del conclave clericale, ma non di specificarne l’origine. Il conclave clericale è una forma particolare di Concilio. A differenza dei concili cittadini, questo ha un carattere generale, come il concilio millenario. Presenziano al conclave clericale tutti i patriarchi o le matriarche delle divinità principali della religione elfica, tranne i rappresentanti di Luugh e Kelthra. Di fronte a questo conclave sono presentati tutti gli eventi di carattere religioso che la Collettività giudica rilevanti. Il conclave si riunisce in occasioni particolari, per il resto del tempo la normale amministrazione è affidata agli ordini cittadini dei regni. Una cosa che viene spesso reputata poco gradevole dai non elfi è che, tramite la possibilità di controllare direttamente i ruoli all’interno delle strutture religiose, il conclave decide anche chi saranno i loro stessi colleghi o successori. Si elegge e rinnova autonomamente e senza controlli da parte di agenti “non interessati”. La Collettività Elfica non ha comunque modificato questa struttura da quando la stessa collettività ha memoria, e tanta longevità è ritenuta una prova ottimale al fine di giudicare questa struttura stabilmente valida.



## Il concetto di Tempo

Il concetto del tempo nella vita degli elfi merita uno spazio particolare all’interno di questo trattato. Va detto a principio di tutto che un elfo in condizioni ottimali ha una speranza di vita tra i 1350 ed i 1400 anni (il canto del Tulip viene sentito tra i 1350 ed i 1400 anni e nessun elfo è mai vissuto di più negli ultimi 4000 anni). Nonostante vivano meno dei nani, il fatto di non avere una struttura societaria rigidamente organizzata come quella del popolo di Djare, mette l’elfo in una perenne condizione di noia. Questo anche perchè la collettività elfica tende ad abbattere l’arrivismo ed il desiderio (a volte persino la stessa possibilità) di accumulare beni, materiali e non. Il tempo quindi per gli elfi scorre estremamente tranquillo, cadenzato da frequenti obblighi che lo stesso concilio cittadino o la collettività sanciscono per l’elfo.

Come vedremo sotto difatti, per l’elfo viene stabilito un periodo di istruzione ed apprendistato, che lo porta ed essere parte della collettività in un arco temporale molto lungo, facilitandogli quindi lo scorrere del tempo. Fuori dagli impieghi “istituzionali” del tempo, l’elfo non si discosta molto dal comportamento umano per quel che riguarda gli svaghi. Preferisce però quelli che possono riempire il vuoto temporale per un periodo più prolungato di quello concesso da una rissa in locanda o da una bevuta in compagnia. Data la loro educazione formale, gli elfi si dedicano spesso a coltivare un interesse legato al loro stesso lavoro (un falegname diverrà anche incisore e terminerà un mobile dopo ulteriori due settimane passate a rendere perfetta l’opera), oppure alla lettura di un libro, se non alla stesura di un testo su argomenti di cui conoscono molte nozioni. Non è difficile trovare elfi che dipingano in compagnia per giorni interi, e che poi si scambino tra loro il dipinto per appenderlo in una stanza della loro abitazione. Un altro modo di svagarsi favorito dagli elfi è quello di viaggiare quando possibile oppure quello di riunirsi per raccontarsi storie, in genere lunghissime, ed alle quali può partecipare anche chi ascolta.

## L'istruzione
Va detto che il concetto di istruzione per gli elfi è molto ampio. Si intende per istruzione tutto quel che riguarda l’avvio verso l’integrazione con la Collettività Elfica. Un bimbo elfo esce di casa all’età di 5 anni e ci si aspetta che sappia camminare e parlare con una certa dimestichezza, nonché che comprenda già il concetto di ruolo e disciplina. Tra i 5 ed i 15 anni, nella “Prima radura”, al piccolo elfo vengono insegnati e perfezionati tutti i modi comportamentali e le conoscenze principali, compresi la lingua elfica ed il linguaggio comune. Successivamente, tra i 15 ed i 45 anni, l’elfo riceve educazione sui classici della letteratura, sul comportamento e sulle usanze umane. Gli vengono inoltre somministrate lezioni di ogni materia culturale atta a far maturare in lui un’educazione superiore, come si addice ad un elfo.

Nel caso non si ritenesse l’elfo (oramai fisicamente maturo) adatto ad entrare nella “Seconda radura”, il periodo di apprendimento terminerebbe e l’elfo verrebbe messo a servizio della Collettività. Gli insegnamenti della Seconda radura, sono destinati ad impegnare il giovane elfo nelle arti lavorative per crearne un perfetto artigiano o lavoratore (si studiano in questo periodo anche composizione, pittura, canto, ecc…). Si esce dalla seconda radura dopo 50 anni di apprendistato, quando l’età dell’elfo è giunta ai 95 anni. A questo punto allo studente viene proposta la sua unica scelta. Può dedicarsi al lavoro appreso (questa scelta in genere non viene mai fatta, a meno che l’elfo non si sia distinto come genio in una professione), oppure proseguire verso la “Terza radura”. In tal caso, per i successivi 55 anni l’elfo imparerà l’arte della sopravvivenza, l’arte del combattimento o della magia (a seconda delle propensioni) e presterà servizio in una guarnigione dell’esercito elfico per un periodo di 10 anni. A 150 anni quindi, l’elfo diviene libero di scegliere il suo destino. Le radure vengono viste come punto di passaggio, mentre si attraversa il sentiero verso la Collettività Elfica.

In questi 150 anni si è stati sottoposti comunque e sempre al giudizio di questa Collettività ed è stato insegnato all’elfo come diventare parte di questo stesso giudizio, sentendosi tutt’uno con i suoi fratelli (come i rami sono parti del Tulip, ed allo stesso modo sono il Tulip stesso). Gli elfi che non hanno attraversato tutte le radure sono visti come marginali rispetto alla collettività e non riusciranno mai a ricoprire ruoli di rilievo nella società elfica.

Dopo 150 anni di vita “veicolata” è spesso traumatico per l’elfo tornare ad una vita che egli può regolare autonomamente in tutto e per tutto. Le città mettono quindi a disposizione dell’elfo alcuni sistemi di integrazione, che aiutino quest’ultimo a tornare ad una vita più libera. Si può scegliere dunque se prestare ulteriori 10 anni di servizio presso una guarnigione cittadina (vicino alla casa natale), oppure si può scegliere di dedicarsi per 10 anni alle opere pubbliche (in un luogo a scelta del candidato). Si può mettere quindi a disposizione l’arte appresa nella “Seconda radura”, per fare manutenzione alle infrastrutture cittadine o per opere assistenziali.



## La vita nel Reame Elfico
Già da quanto è stato scritto in precedenza si dovrebbero comprendere molti aspetti della vita elfica. Quello che ora andremo a toccare sono alcune abitudini o caratteristiche della società che possono forse interessare il lettore. In buona sostanza la società elfica si è avvicinata molto a quella umana, negli usi e costumi, da quando i Decadentisti sono riusciti nel loro intento di livellare la grande supremazia culturale elfica. Una cosa che comunque è rimasta quasi immutata nel tempo è la grande esperienza medica degli elfi (quasi totalmente appannaggio della classe clericale).

Si dice che gli elfi vivrebbero soltanto 500 o 600 anni se non fosse per il loro progredito sistema medico (magico o meno). L’evoluzione della loro razza, derivata da anni di cure che ad altri popoli sembrano miracolose, non solo ha prolungato fino a limiti incredibili la vita degli elfi, ma li ha dotati di alcune caratteristiche fisiche non comuni. Gli elfi difatti, sono poco sensibili al freddo ed al caldo atmosferico, ed hanno un udito ed una vista leggermente migliori di quella delle altre razze. Ciò si mostra anche all’occhio inesperto, poiché anche in inverno gli elfi sono soliti vestire con abiti molto aperti e di stoffa sottile. Dotati di un’avvenenza non indifferente, spesso gli elfi amano mostrare in maniera quasi sfacciata i loro bei corpi. Gli abiti tipici difatti seguono le curve del corpo di chi li indossa e sono rigorosamente fatti su misura. Un’altra tipicità assolutamente elfica è quella di spostarsi a piedi negli ambienti cittadini, camminando con una lentezza che un umano troverebbe esasperante, mentre un nano troverebbe perfetta per le sue corte gambe. Al di fuori delle loro città principali, che la Collettività sente come proprie, gli elfi sono assolutamente tolleranti ed accondiscendenti con chi elfo non è. Tendono ad evitare litigi, che reputano futili perdite di tempo, e a concedere invece chiarimenti. Difficilmente arrivano alle armi, se non quando è strettamente necessario. Diffidano degli umani (a parte le rarissime persone dette “amici degli elfi”), che considerano avere una coscienza barbara poiché “singola”, troppo istintiva e poco riflessiva. Li considerano una piaga per l’ambiente circostante, che non rispettano e che anzi distruggono per prelevarne senza criterio le risorse. Verso i nani provano un terribile senso di colpa, a cause delle storie che gli elfi stessi hanno raccontato sulla prigionia millenaria del popolo nanico (storie che sono terribilmente attinenti ad alcune congetture “Decadentiste” sulla storia passata). Sono aperti al dialogo verso quell’antica popolazione, che comunque sembra tanto diffidente verso di loro da essere quasi pericolosa. La vera e concreta differenza che rende la popolazione elfica unica è la loro già citata Collettività. Questa è frutto di un lavoro millenario, atto alla creazione di un pensiero comune e condiviso da tutti gli elfi viventi. Questo non significa che essi condividano la stessa mente o che non abbiano una coscienza individuale, ma che vivono in un contesto dove alcune scelte sono tanto massificate e condivise che non sarebbe ipotizzabile fare diversamente.

La Collettività è tanto importante per un elfo e tanto condivisa, che se lui avvertisse la sensazione che gli fosse ostile o se sapesse che la sua dipartita servirebbe a migliorarla, potrebbe arrivare a togliersi la vita. E’ chiaro che questo accade con estrema rarità, poiché tutti gli elfi sono la Collettività e la Collettività sono gli elfi stessi, quindi il discostarsi da questo sentiero rischierebbe di rendere folle un individuo. Per gli elfi anche la natura ha una propria collettività, e l’emblema di questa è il Tulip, dove per immedesimazione la Collettività è il tronco portante e gli elfi i suoi singoli rami. La Collettività porta vantaggi incredibili per quanto riguarda il senso di fratellanza e coesione di tutto il popolo elfico. Allo stesso modo produce i suoi due estremi: i Decadenti rappresentano la nuova crescita dell’albero, il bocciolo che forse non sopravvivrà all’inverno, mentre gli Imperialisti ne rappresentano le solide radici. Quando la Collettività è stabile, la società fiorisce in maniera stupefacente, portando gli elfi alle più alte vette dell’evoluzione, come è stato in passato. Quando all’inverso uno dei due estremi della Collettività è tanto forte da riuscire a deviare il sentiero della collettività stessa, questa rischia di morire, come morirebbe un albero malato. Per via della Collettività gli elfi hanno sempre per organi decisionali un concilio. Il piccolo cerchio del concilio fatto da persone illustri, riproduce il fulcro della collettività.

Come si è già intuito dalle nozioni precedenti, in genere gli elfi riescono a distinguersi nella società tanto più sono inseriti nella Collettività. Tra le sue molteplici funzioni, che sarebbe impossibile elencare completamente, c’è anche quella di stabilire fermamente le gerarchie e gli status individuali. Un elfo sa comunque e sempre in quale punto della gerarchia sociale si trova e quanto è partecipe nella Collettività.

## I Mezzi Elfi

I mezz’elfi sono considerati dagli elfi uno “sbaglio”. Come viene accettata, all’interno della comunità elfica, qualche contaminazione della cultura umana vissuta spesso come una moda del momento, così è accettato anche qualche incontro con uomini o donne della razza umana. Difatti un mezzo elfo può nascere soltanto da un unione tra un componente di razza elfica ed uno di razza umana. I mezzi elfi vengono sempre fatti nascere nel continente elfico (o almeno così si tenta di fare), sotto le cure di nutrici esperte e la supervisione di un sacerdote di Beltaine. Purtroppo il piccolo non potrà mai essere educato come un elfo, ne potrà partecipare alla Collettività Elfica, quindi il genitore elfo è assolutamente consapevole che non potrà crescerlo personalmente. Infatti la Collettività non desidera mezz’elfi all’interno del loro continente, ma ne tollera la presenza poiché sono frutti immaturi del loro albero. La quasi totalità dei mezz’elfi vengono inviati nel continente umano una volta svezzati, ed affidati al genitore di quella stirpe. Questo è il meglio per loro, poiché la storia dimostra che i mezzi elfi non vivono più di 30 anni nella collettività elfica, dove la loro vita si svolge con ritmi troppo diversi da quelli dei loro genitori elfi e per tale motivo non sono in grado di integrarsi. Alcuni arrivano a consumarsi lentamente con il passare del tempo, ma la maggior parte di loro parte verso le terre umane o verso la città di Rotiniel per trovare un ambiente più vicino alle loro esigenze.

## Quattro Stipiti e quattro Città

Nonostante la Collettività congiunga tra loro tutti gli elfi, ci sono comunque delle differenze peculiari che si sono andate evidenziando nei millenni. Questo perché la Collettività stessa lascia fluire l’individualità degli elfi, e tendono a formarsi altri ramoscelli dai rami principali del suo grande albero. In particolare ci sono quattro stipiti elfici, che sono andati rafforzandosi negli anni e che hanno portato anche al raggruppamento di densità demografiche rilevanti, unite dagli stessi impulsi. Ognuno di questi ha fondato una sua città. Approfondiamo alcuni punti già toccati in precedenza. Per quanto possa sembrare assurdo anche i Drow condividono la Collettività, ma ne sono tanto ai margini da non essere assolutamente influenti per cambiarne il sentiero. Nonostante questo i Drow possono essere considerati gli Imperialisti assoluti (ad un estremo dell’albero, le radici dicono alcuni). Sempre fermamente convinti che la razza elfica possa dominare su tutta Ardania, essi considerano inferiori tutte le altre razze. Adorano fermamente le divinità oscure e non si sa molto altro di loro, se non che possiedono nel sottosuolo moltissime città, tra cui la più grande di tutte e capitale del loro impero è Luughnasad. I Drow combattono ogni ostacolo che possa impedirgli di conquistare la totalità del potere in Ardania. Anche i propri fratelli, che non comprendendo quello che loro credono essere il vero destino degli elfi, devono essere prima sottomessi, poi guidati con la forza verso il nuovo sentiero della collettività.

Dal lato opposto dell’albero, vi sono i germogli richiamati dalla natura stessa: i Sindar. Essi hanno visto nelle passate tragedie, nella guerra dei 100 anni e nel presente, chiari simboli della decadenza della cultura elfica. Molti elfi quindi si sono sentiti richiamati dalla natura primordiale del Doriath e si sono isolati all’interno di essa, essendone protetti e proteggendola. Sono i primi e più fermi sostenitori della Collettività della natura e sono Decadenti per eccellenza. Non sono però attivi sul fronte politico della “battaglia silenziosa”, ma al contrario sono passivi e chiusi nel loro ritiro, tendendo a rimanere stabili nella loro posizione o a sparire nella storia. Sono spesso anche gli elfi meno combattivi, ma se si è inseguiti da un cacciatore Sindar è bene sperare di non essere a tiro di freccia.I Sindar avevano fondato all’interno della foresta una città di nome Tiond, e questa è tanto armonizzata con la natura circostante che si narra sia introvabile se non si è guidati da un cacciatore Sindar. Molti uomini sono spariti tentando di entrare al suo interno senza essere stati invitati. Ora la città è caduta, e i sindar vivono a Tindunan, entro la Valle Celata di Valinor.

Il terzo stipite elfico è quello dei Teleri, storicamente il più vicino all’epoca presente. Questi elfi tendono ad essere intraprendenti mercanti ed abili strateghi. Inoltre hanno la spiccata tendenza a mentire a chi non sia elfo. Furono i primi a farsi vedere dagli umani dopo molto tempo e furono i primi ad ingannarli, traendo enormi profitti dal commercio con il loro continente. Con i proventi di questi commerci fecero fiorire la loro città, Rotiniel. Questa città è anche il porto principale del continente elfico e l’unico dove sia consentito di approdare ad imbarcazioni di altre razze. Il ceppo telero è pienamente integrato nella Collettività Elfica. In genere accoglie nella sua città soprattutto quegli elfi che scelgono di fermarsi alla “Seconda radura”, oppure gli elfi per i quali la collettività sia poco stimolante sul lato economico e si vogliano avvicinare all’ambiente umano. Questi elfi difatti, pur partecipando attivamente alla Collettività, sono quelli che meno si legano alla tradizione e sui quali ha meno presa l’ambiente del Doriath. Non è strano trovare un Telero vestito come un contadino umano (se questo a lui fa comodo). I Teleri sono storicamenente i più vicini alla corrente degli “Illuminati”, al momento molto forte nella Collettività Elfica.

All’altro capo dell’equilibrio tra Decadentismo ed Imperialismo si trova il nobile popolo dei Quenya. Questo stipite è profondamente legato alla tradizione Imperialista e crede che gli elfi debbano dominare su Ardania tutta, ma credono ancora in una possibile politica coloniale e nel vecchio sistema economico Decadentista, che al contrario di quello Telero non ha assolutamente possibilità di imporsi sugli altri popoli poiché basato sul concetto di collettività ed aiuto reciproco, assente nella mente di chi non è elfo. I Quenya sono l’unico popolo elfico che conserva ancora prove tangibili di un lontano passato, preservandole all’interno della splendente Ondolinde, prima tra le città di questo popolo. Ora Ondolinde e Tindunan sono riconosciute insieme come Regno di Valinor. All’interno di questa città vi sono meraviglie che non oso scrivere in questo trattato, ma che simboleggiano, insieme alla struttura stessa della città, l’antica e perduta potenza della collettività elfica. La più conosciuta di queste opere è una creazione scientifica di diversi millenni or sono, il Rivela-stelle. Questo potente cannocchiale permette di scrutare il cielo come se si possedesse un occhio vicino alle stelle. Tanto ha creato la mano dell’elfo grazie alla scienza, che ci fa tremare il pensiero di ciò che avrebbe fatto la sua magia! Questi sono i rami della collettività elfica, con le loro tre capitali. Ad oggi sembra che le politiche delle varie città stiano portando al decadimento ognuna di queste. Forse si riscatteranno e la storia vedrà un nuovo periodo dorato per gli elfi, oppure lo scorrere del tempo avvicinerà la più antica delle razze alla sua scomparsa.
