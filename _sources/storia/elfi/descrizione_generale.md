# Descrizione generale
Su The Miracle è possibile interpretare tre stirpi d’elfo: I Quenya, i Sindar o i Teleri. Il popolo elfico ha una storia molto antica ed esistono tanti punti in comune tra le tre stirpi elfiche. Di seguito potrai approfondire la storia e gli usi della singola stirpe, e trovare approfondimenti sugli elfi in generale.

## Quenya
**Linea ruolistica:** i Quenya, o Elfi Alti, data la loro lunga vita che li obbliga ad osservare lo scorrere di molte ere, hanno un atteggiamento distaccato, al di sopra degli eventi, e nelle loro decisioni danno molta più importanza alle conseguenze a lungo termine, piuttosto che in quelle immediate. Per questo motivo possono risultare incomprensibili a chi vive pensando sempre all’immediato. Tuttavia sono in realtà molto saggi e i consigli dei loro sapienti sono ricercati e rispettati da tutti. Non è raro trovare un Quenya immerso nel silenzio più assoluto, assorto nello studio o nella preghiera. La spiritualità caratterizza anche la vita di quegli elfi che hanno deciso di consacrare la propria esistenza all’uso delle armi: essi infatti mai incrociano le spade o versano sangue senza una valida ragione e sempre hanno rispetto di un nemico che si è battuto lealmente. Le attività produttive più diffuse sono l’alchimia e la lavorazione del ferro, largamente favorita del gran numero di miniere scavate nelle viscere dei monti che circondano la cittadella di Ondolinde, nel regno di Valinor. Ampio spazio è dato a tutte le forme di arte.

**Agenda Quenya: Imperialismo del Cielo**

- Egemonia culturale ed influenza sugli altri popoli ardani
- Ricerca della perfezione, marziale e spirituale
- Custodia delle tradizioni elfiche
- Recupero dei perduti prodigi magici e tecnologici

**Aspetto:** possiedono un fisico molto slanciato e la pelle lunare. I loro lineamenti sono delicati ed i volti appuntiti. Il nucleo originario aveva i capelli color dell’oro, o di un biondo molto chiaro, ma con lo scorrere dei millenni le poche eccezioni sono aumentate largamente così che oggi è facile trovare anche Quenya dai capelli corvini o castani. Le iridi degli occhi sono per lo più azzurre, blu intenso o verdi. I Quenya amano gli ampi vestiti tessuti in materiali leggeri e ricercati, con ricami raffinati e decorazioni tipiche della cultura artistica della razza. Appaiono sempre eleganti, le femmine aggraziate nei movimenti, i maschi molto misurati e pacati. La lingua parlata è il Quenya, una derivazione dell’elfico più antico, ricca di aggettivi e sostantivi, che seppur armoniosa, ha perso in musicalità per favorire l’inserimento di molti neologismi.

**Città di appartenenza:** Valinor, entro la Valle Celata.

**Regni:** il Quenya è selezionabile esclusivamente a Valinor. Eventuali situazioni particolari saranno da sottoporre preventivamente allo Staff.

**Religione:** la divinità principale dei Quenya è la dea della luce Beltaine, per il fatto di essere Madre degli Elfi e quindi simbolo dei loro valori. Suldanas è venerato particolarmente come incarnazione della giustizia ed esempio di forza per la milizia. Earlann è venerato principalmente per l’aspetto della saggezza e della ricerca spirituale. Morrigan è venerata soprattutto in virtù del suo essere creatrice del Dono (la Magia) e degli Astri.


## Sindar
**Linea Ruolistica:** La società sindar è caratterizzata da un forte spirito di amicizia e una grande coesione tra i membri, che parifica i rapporti anche tra elfi di diverso rango. Sono molto rispettosi della natura, con la quale vivono in simbiosi perfetta: essi infatti si considerano parte di essa e viceversa, perciò la proteggono in ogni modo. Sono perfettamente a loro agio nel loro ambiente naturale, tanto da essere li difficilmente percepibili se non lo desiderano. L’ideale che i silvani sentono è il legame con il Doriath e i suoi abitanti, che pur rendendoli molto legati tra loro, li allontana dal resto d’Ardania. Hanno un carattere generalmente allegro e amano i banchetti. Adorano ascoltare gli inimitabili canti epici che rievocano le imprese eroiche compiute dagli antenati in tempi remoti, tuttavia, se risvegliata, la loro collera è grande come una possente tempesta e la loro vendetta implacabile e duratura. Fra la gente comune, i mestieri più diffusi sono l’intagliatore d’archi e l’addestratore di animali, favoriti da una vita in simbiosi con le foreste del Doriath.

**Agenda Sindar: Decadentismo Moderato**

- Protezione del Doriath e dei suoi luoghi sacri
- Recupero e conservazione dei legami spirituali con il Doriath e i suoi abitanti più antichi e misteriosi
- Recupero delle conoscenze naturali e del sapere magico relativo alla natura

**Aspetto:** leggermente più bassi rispetto ai Quenya, ma decisamente più agili, gli elfi delle foreste o Sindar, si sono adattati perfettamente all’ambiente in cui vivono: i boschi. La loro pelle è meno chiara e non risplende alla luce, cosa che, assieme alle vesti grigie, gli permette di mimetizzarsi. Preferiscono abiti più semplici e comodi rispetto ai Quenya. I loro occhi sono in prevalenza marroni o neri e i capelli castano chiaro. Il Sindarin, la lingua dei Sindar, è la lingua più melodiosa che esista, quasi come un canto che gli elfi silvani amano in modo viscerale.

**Città di appartenenza:** Valinor, entro la Valle Celata.

**Regni:** il sindar è selezionabile esclusivamente a Valinor. Eventuali situazioni particolari saranno da sottoporre preventivamente allo staff.

**Religione:** la divinità principale dei sindar è Suldanas, il Dio della Vendetta e della Caccia, che veglia sull’Equilibrio naturale. Beltaine è anche molto venerata, princialmente per il suo aspetto di creatrice delle foreste. Earlann è venerato soprattutto per essere il Dio di tutte le acque. Morrigan è venerata particolarmente per tutto il suo aspetto di ingannatrice e dissimulatrice: doti utili ad ogni buon cacciatore.



## Teleri
**Linea ruolistica:** i Teleri sono elfi dalla mentalità aperta, molto più delle altri stirpi, che hanno ripensato il vivere elfico in un modo che spesso privilegia un vivace commercio alle tradizionali ricerche metafisiche o all’amore per la natura (che comunque permane, particolarmente verso il mare che questi elfi adorano). Nonostante possano sembrare distanti dalle antiche tradizioni, nei momenti in cui la Collettività elfica è in pericolo, i Teleri non esitano a muoversi al suo fianco in memoria del comune e antico retaggio, e nel loro cuore brilla la fiamma della Luce di Beltaine: una scintilla indistruttibile, seppur meno visibile degli altri elfi, del modo di vivere e di pensare elfico. La società, pur avendo ancora una forte radice elfica, è meno conservatrice ed è sviluppata sotto alcuni aspetti alla maniera umana: tale propensione si rispecchia architettonicamente a Rotiniel, dove troviamo costruzioni in pietra scura, massicce e imponenti. La tolleranza tipica della loro comunità ha permesso ai Teleri di unire la raffinata cultura elfica all’apertura verso il resto d’Ardania. I mestieri principali sono ovviamente la pesca e la carpenteria navale, essendo Rotiniel città portuale, e la lavorazione delle preziose stoffe provenienti dall’estero, anche se si può trovare praticamente di tutto nei mercati cittadini.

**Aspetto:** I Teleri discendono dai Quenya di Ondolinde, anche se, vivendo nella città tramite tra il continente elfico e quello umano, Rotiniel, hanno variato molte delle caratteristiche proprie degli elfi alti. Restano i tratti fisici, come la figura slanciata e i lineamenti appuntiti (con capelli spesso rossi o castani invece di biondi), ma i modi e le usanze, seppur di base Quenya, hanno subito una importante influenza dalle culture umane dando origine ad una nuova ed originale comunità elfica. Le vesti sono un misto di elfico tradizionale e non, spesso simili a quelle umane, così come la parlata si è sviluppata perdendo molta della sua musicalità ma arricchendosi di parole di altre lingue.

**Agenda Telera: Illuminismo**

- Ricerca, esplorazione e sperimentazione in ogni sfera del sapere (magico e non) per la prosperità elfica
- Rinnovo delle tradizioni elfiche, per dare nuova linfa alla Collettività
- Studio e controllo degli altri popoli, al fine di ispirarli ed integrarli nel disegno dei Vàlar
- Perfezionamento di tutte le arti, con una costante attenzione alla ricerca estetica del bello e dell’esotico

**Città di appartenenza:** Rotiniel, la Perla dei Mari.

**Regni:** il Telero è da giocarsi a Rotiniel. Eventuali situazioni particolari saranno da sottoporre preventivamente allo staff.

**Religione:** le divinità principali dei Teleri sono Earlann e Morrigan, i Vàlar Gemelli. Il primo per essere il dio di tutte le acque, della conoscenza e della ricerca, e supremo patrono di tutte le arti; la seconda per essere la Dea del Dono (la Magia) e degli Astri, dei Sogni, e per gli aspetti di dualismo e arguzia, indispensabili a chi si apre verso le altre razze. Beltaine è venerata soprattutto per il suo ruolo di Madre degli Elfi. Suldanas è venerato principalmente come incarnazione della giustizia.