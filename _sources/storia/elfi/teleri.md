# I Teleri
> Giocare un Telero
Se intendi giocare un elfo che sia strettamente legato alla foresta in tutti i suoi aspetti, allora è meglio che tu passi oltre e faccia un Sindar. Se sei intenzionato a giocare un elfo assai distaccato dalla realtà degli umani e dai modi antichi e saggi, allora il Quenya è probabilmente quello giusto.
Se invece vuoi giocare un elfo aperto al resto del mondo, oppure un elfo che seppur custode del suo retaggio e delle sue tradizioni abbracci e tolleri molto dello stile di vita umano, ed accetti altre razze nella sua società è un telero.
Se vuoi un elfo legato al mare, al fragore delle onde sulla battigia, con lo sguardo perso all’orizzonte, magari che viaggia o desidera farlo, un telero è quello che fa per te.
Se vuoi giocare un elfo che vive la sua natura in modo intimo e poco rivelato, che sia capacissimo di adattarsi ai modi di vita delle altre razze custodendo all’interno il suo cuore elfico, allora è il telero quello che vuoi.
Se vuoi giocare un elfo che viva a metà tra la tradizione elfica e le rapide evoluzioni del mondo umano allora il telero fa al tuo caso.
È da ricordare tuttavia che un telero non è  un mezzelfo: il mezz’elfo è effettivamente a metà tra le due culture e le due razze, figlio di un umano ed un’elfa o di un’umana e di un elfo. Il telero rimane comunque, nonostante la sua grande apertura mentale e culturale, un elfo dalla vita secolare, con lo stretto legame con la natura, e l’enorme sapienza che solo questa razza possiede.

**Prefazione**
Oh Dio Veggente, donami la vista che solo Tu hai, mostrami la  conoscenza insita nelle cose intorno a noi, così che io con saggezza possa riportarle su questo manoscritto.

Era ancora l’anno 260, quando, in una fredda giornata di Postapritore, decisi di accogliere l’invito del mio amico Olwë e di lasciare Hammerheim per salpare verso la Perla. A quel tempo le mie ossa erano vecchie ma non decrepite come oggi, e non mi mancava la forza per cominciare uno studio vasto come quello che avrei intrapreso.
Il saggio Olwe era un sacerdote del dio elfico Earlann, il Dio dei mari e della conoscenza, che in qualche modo tanto in comune ha con il Nostro Oghmar. Quest’elfo mio amico era profondamente interessato a conoscere le vicende che accadevano nei territori degli umani, ed io altrettanto di conoscere gli elfi e la stirpe dei Teleri in particolare: mai ho imparato così tanto.
Oramai, con il rintocco della morte che giunge sempre più vicino, lascio questo scritto ai posteri, speranzoso che questa conoscenza illumini le loro menti.

## Origini e storia dei Teleri
**Marip’in e la Dipartita**

Come è piuttosto noto, il primo conduttore dei Teleri fu Marip’in il Viaggiatore. Poco si sa nelle terre degli uomini, ma gli elfi abbondano di storie e leggende sul suo conto: ne narrerò la storia citando un testo assai esaustivo che ho trovato in una biblioteca della città di Rotiniel:

> “…era biondo come il sole estivo, il suo corpo era robusto come I rami del Tulip ma aggraziato come l’airone sulle acque. Nei suoi occhi azzurri v’era la saggezza dei figli di Beltaine, ma anche l’irrequietezza del viaggiatore…”
Si dice che Marip’in fosse l’agiato figlio di una nobile casata quenya, un gran cacciatore di Ondolinde, ma anche un saggio conoscitore delle vicende degli Eldar (nome con cui si appellano gli elfi in quenya), eppure per qualche motivo era assai irrequieto e decise di lasciare tutto per andarsene con altri elfi:
“…tuttavia il suo cuore era sempre irrequieto, e fu lasciando il credo nel Dio Cacciatore e rivolgendosi al Dio Sempre Saggio che Marip’in trovò la pace dei sensi. Il Dio gli parlò e gli spiegò come solo fuori dalla Valle Celata avrebbe trovato la pace e realizzato il suo destino…”
“… In un discorso in piazza Marip’in parlò, con voce possente: Selerin e Toronin, nel mio cuore v’è finalmente gioia! Dopo giorni di digiuni e bagni nelle azzurre acque dei ruscelli montani, ho la risposta ai miei tormenti: Il vento stesso ha sussurrato il suo richiamo per alcuni di noi, oh Toronin, ed io non posso rifiutargli risposta. Al sorgere di Aguardar lasceremo la Celata: sia la luce di Beltaine e la forza dei Sacro Tulip sempre con noi, e che l’Aran sia benedetto per averci concesso dipartita…”
Così Marip’in e gli elfi che condividevano il suo stato d’animo lasciarono Ondolinde per viaggiare nel continente. Sapevano di stare cercando qualcosa ma non lo trovarono per molti anni. Impararono ed affinarono l’arte dello scambio girando di luogo in luogo, finchè…
“Era un sereno giorno d’estate, e la carovana degli Eldar di Marip’in si fermò nell’ennesimo bosco inesplorato; Il saggio Marip’in, come usava fare, si diresse verso un fiume nella foresta per meditare, quando vide qualcosa: da alcune cascatelle si levarono sagome d’acqua che si ritorsero fino a divenire splendide elfe azzurre , che parlavano all’unisono, con voce fragorosa, come la cascata stessa:-Marip’in, figlio di Minardil, cerchi da anni la tua risposta e la hai quasi trovata, ora ti facciamo noi una domanda– Marip’in in silenzio meditabondo rimase ad ascoltare le ninfe– Dove è che cielo e terra si congiungono? In quel bosco stai andando, elda disperso; lì è la tua risposta – e detto questo  le ninfe tornarono acqua e spuma nella cascata. L’elfo rimase ore seduto sotto alle fronde ed al muschio profumato, finchè giunta la sera sussurrò- il mare!… è lì dove cielo e terra si uniscono, all’orizzonte…-“

Fu così che Marip’in decise di stabilirsi sulla costa vicino a dove aveva incontrato le ninfe, e lì fondò una piccola comunità che sarebbe presto cresciuta per divenire una cittadina con Marip’in come suo primo Aran (l’elfico per “re”). Il nome iniziale sembra fosse Rotto-Nelyar ovvero “la grotta dei Terzi”: infatti dove ora sorge la città c’era una volta una piccola grotta che divenne il loro primo rifugio, I Terzi si riferisce al fatto che I Quenya di Marip’in divenivano la terza stirpe degli elfi; il termine si è ormai evoluto nella parola che noi conosciamo: Rotiniel.

**Gli elfi azzurri**
Anche un osservatore distratto, con una vista consunta e velata come quella dei miei vecchi occhi, potrà notare come gli elfi teleri che ora siedono a  Rotiniel o viaggiano per i mari, tendano a divergere nell’aspetto dai loro cugini quenya di Ondolinde. Le orecchie degli Eldar teleri a volte sono leggermente più abbassate e lunghe di quelle dei Quenya ed i colori delle chiome e della carnagione varino molto di più che ad Ondolinde.
Per comprendere il motivo di tale varietà nell’aspetto fisico dei Teleri, ho dovuto approntare una approfondita ricerca su una famosa leggenda: gli elfi azzurri.
Pare che quando Marip’in il Viaggiatore giunse a fondare Rotiniel, la costa dove lui ed i suoi seguaci quenya si stabilirono non fosse del tutto disabitata. Esistono ancora oggi delle antiche tavolette di legno, I Quenta Luinquendion (“Cronache degli Elfi azzurri”) che vengono, a quanto pare,gelosamente custodite dai saggi del tempio di Rotiniel. Quando chiesi al mio caro amico Olwe di mostrarmele, egli declinò gentilmente ma mi concesse di udirne una versione cantata da un bardo. Sfortunatamente quello splendido canto era pieno di antichi riferimenti che non riuscii a cogliere ma il senso generale mi fu chiaro.
Da quanto ho appurato, pare che questi Luinquendi, “elfi azzurri”, fossero un popolo piuttosto semplice che risiedeva sulla costa e navigava con piccole barche  pescando e vivendo in casette tra gli alberi. Sembra che fossero non particolarmente alti con carnagioni abbronzate, occhi verdi e capelli corvini (oppure rosso ramato).
Sembra dunque che la consorte del primo Aran Marip’in, la bellissima Miriel, fosse una figlia del capo di questi elfi azzurri; e che questo matrimonio segnò l’unione tra i due popoli.
Nonostante questa leggenda venga spesso accantonata da molti saggi come fantasiosa, dati i pochi documenti che abbiamo riguardo a quest’antica stirpe, penso di poter invece ragionevolmente dire che questa leggenda sia vera ed in testimonianza di ciò, oltre ad alcuni tratti fisici dei Teleri, c’è probabilmente anche il rispetto che I Teleri hanno per Morrigan: pare infatti che i Luinquendi fossero assai devoti alla Dea della Magia e della Dissimulazione, e che effettuassero rituali notturni con strane magie, nelle loro spiagge desolate sotto alle stelle. Se e cosa rimanga di questi rituali non sono invece riuscito a scoprirlo dal misterioso clero di Morrigan.

**Aggiornamento del Background in seguito a eventi in gioco**

Recenti avvenimenti hanno palesato come verità indiscutibile l’esistenza degli Elfi Azzurri. Durante la comparsa dei minacciosi “Luinfairi” (vedi sezione Leggende), spiriti del mare furiosi che minacciavano il Regno, alcuni antichi spiriti delle acque hanno permesso ai teleri di riscoprire la Rotto Nelyar, la Grotta dei Terzi, il luogo dove Marip’in aveva trovato riparo secondo il mito alla fine del suo viaggio. La caverna venne donata in origine dal sovrano a Miriel, la sua sposa, regina del popolo degli Elfi Azzurri. Il matrimonio sancì l’unione delle due linee di sangue e creò la stirpe telera. Ad oggi le Quenta Luinquendion originali sono custodite in questo luogo mistico insieme ad importanti artefatti teleri.


**La dinastia Elenion a Rotiniel**
La discendenza del Primo Aran di Rotiniel, la dinastia Elenion dei Teleri, fu segnata da regnanze sagge e lungimiranti che seppero far crescere Rotiniel e prosperare la stirpe degli elfi di mare. Sotto al regno di Marip’in furono progettate la prime grandi navi per la navigazione in mare aperto: i Teleri che, prima di stabilirsi sulla costa,avevano viaggiato molto per il Doriath, unirono le caratteristiche delle piccole barche di fiume Sindar a quelle delle più possenti navi costiere che i Quenya già sapevano costruire. Pare inoltre che Marip’in, nei suoi approfonditi studi, avesse anche trovato delle antiche pergamene di ingegneria navale, risalenti a prima dei “falò senza luce”.
Il risultato è che le agili e possenti navi telere cominciarono a solcare i mari sempre più frequentemente e la comunità di elfi cominciava a crescere ed arricchirsi; verso la fine del regno di Marip’in, Rotiniel era ormai una cittadina ed i Teleri una stirpe nota e rispettata.
Un fatto importante da ricordare, è che la regnanza di Marip’in fu caratterizzata da una lunghezza estrema. Quando Marp’in Elenion morì, solo pochi secoli fa, nessun elfo aveva vissuto tanto a lungo da ricordare l’inizio del suo regno. Marip’in era antico e millenario quanto Rotiniel.
Si racconta una leggenda in riguardo; pare che la Madre degli Dei, dopo le distruzioni delle guerre dei Falò senza luce, e vedendo gli sforzi dei nuovi sovrani elfici,commossa, diede loro una Benedizione sottoforma di una luminosa pioggia:ne furono investiti direttamente Finwerin ed Arabella, sovrani delle due casate.
Queste gocce avevano un parte d’essenza divina e donarono ai due sovrani una vita lunghissima e profonda saggezza.
Pare che Beltaine lasciò una parte dell’acqua benedetta in custodia a Finwerin, dato che Ella sapeva che sarebbe venuto un terzo Aran, il “Re dei Mari”.Si dice che quando Marip’in fondò Rotiniel, Finwerin Eldamar capì che la Amille Valarion (Madre degli Dei) aveva già legittimato Marip’in lasciando una parte della benedizione per lui, e dunque con una grandiosa cerimonia la consegnò al nuovo re dei Teleri.
Il figlio di Marip’in, Ersyh, continuò il lavoro del padre, anche se la sua regnanza fu segnata, oltre che da duri attacchi di creature marine, da due nefasti eventi: il “Grande Incendio” di Rotiniel ed infine il ritorno dei Figli di Luugh.
L’incendio di Rotiniel cambiò per sempre il volto della Perla: si dice che prima della sua distruzione, la città fosse stata costruita interamente utilizzando legni pregiati finemente intarsiati, e che le parti in pietra fossero costituite dello stesso bianco marmo (se di marmo si tratta) utilizzato per l’edificazione di Ondolinde, portato direttamente dalla Valle Celata. La leggenda vuole che l’incendio sia partito dalla fornace di un mastro fornaio e da li, in un batter d’occhio, si sia diffuso lungo tutta la città. In due giorni, la città fu praticamente rasa al suolo: del grazioso Palazzo sulle Acque, di marmo e legno, non rimasero altro che pochi ruderi fumanti e lo stesso, rimase, se non ancora meno, delle maestose ville dei mercanti e dei due bellissimi Templi Gemelli. Gran parte della popolazione perì nel rogo: per lungo tempo, successivamente, Rotiniel fece assai fatica a riprendersi, tanto da arrivare quasi al punto di rimanere totalmente desolata.
Tuttavia il popolo Telero, ottimista e pragmatico di natura, si diede subito da fare: piano piano la città cominciò a rinascere. Questa volta, però, gli abitanti impararono la lezione:  gli edifici furono costruiti quasi interamente di pietra, in modo da resistere a fuoco ed acqua. Vennero utilizzate le scure rocce che si trovano nei pressi della città, tagliando direttamente dalle montagne vicine lastre enormi di questo materiale e trasportandole mediante le proprie navi,. L’architettura divenne quindi più essenziale e funzionale, con lo scopo di costruire edifici duraturi e che potessero resistere al tempo e alle intemperie.  Al giorno d’oggi devo dire che l’”elficità” delle case telere è più visibile negli eleganti ed aggraziati interni, spesso ricchi di decorazioni e piante,che non certo nelle facciate grigie ed imponenti.
Il ritorno dei figli di Luugh segnò la fine della dinastia degli Elenion: prima che Ersyh, il re Triste, potè lasciare un discendente, fu orribilmente trucidato in una battuta di caccia al Sud con le sue guardie. I Drow avevano colpito e Rotiniel rimaneva senza Aran.
Fu così che per la prima volta il nuovo Aran fu scelto col consenso della città e non per via del sangue; la scelta ricadde su Elrylith, antico telero benedetto dalla calma e saggezza di Earlann. Egli fu detto il Modesto poiché poco fece per ingrandire la città, che gestì invece quasi come un villaggio, ma d’altra parte invece, molto fece per favorire l’armonia fra le razze e la serenità a Rotiniel. I Teleri lo amarono e stimarono profondamente ed alla sua morte molte lacrime furono versate.
I suoi successori, Shu e Xell, sono ormai storia recente: potete trovare informazioni a riguardo negli annuali contemporanei, per cui non mi dilungherò.

## L'aspetto fisico dei Teleri

Già qualche parola ho speso riguardo a questo tema, ma lo approfondisco brevemente per chiarire il tutto.
I Teleri hanno prima di tutto sangue quenya e questo fa in modo che molti di loro abbiano carnagione chiara come la luna ed alcuni anche i tipici ma rari capelli biondo oro. Invero molti Teleri sono Quenya sanguepuro e sono del tutto indistinguibili dai Quenya ondolindelore (finchè non si mettono a parlare). Altri invece hanno, secondo la diceria popolare, sangue luinquendi (gli “elfi azzurri” di cui ho già ampiamente discusso) più forte e quindi presentano carnagioni più olivastre e capelli rossi o corvini ed orecchia un po’ più lunghe ed abbassate dei Quenya. Non  è da dimenticare inoltre , che un certo numero di Sindar, sin da tempi antichi, è venuto a vivere alla Perla tra i Teleri e il loro sangue sì è unito contribuendo alla varietà che caratterizza ora la stirpe. Tutti questi tratti sono spesso mischiati ed alternati. È quindi normalissimo vedere un telero con capelli biondi ma carnagione olivastra, oppure con capelli rossi ma pelle pallida.
Concludendo si potrebbe dire che i Teleri hanno tratti per la maggior parte quenya, ma rimane forte comunque l’influsso delle diverse stirpi elfiche con cui i Teleri si sono mischiati. E’ possibile perciò osservare, tra i membri in questa razza, quasi ogni tipo di combinazione dei diversi caratteri somatici.

## La lingua dei Teleri

Il dialetto dell’elfico che parlano i Teleri viene chiamata spesso “quenya telero” anche se più correttamente, secondo la definizione elfica, andrebbe detto “telerin”.
Fondamentalmente è una versione del quenya il cui ritmo è stato però in qualche modovelocizzato e reso meno complesso: certe parole sono state abbreviate e la pronuncia a volte semplificata. Non indifferente è la quantità di parole sindarin e straniere che esistono nell’elfico telerin.
È interessante notare che i Teleri modificano la loro lingua in base all’interlocutore; di fronte ad un quenya tenderanno a parlare il dialetto quenya ondolindelore, e molti lo parlano assai bene(le somiglianze tra i due dialetti sono molto forti); di fronte ad un umano desideroso di praticare il suo elfico, parleranno lenti e utilizzando molte parole della lingua comune, mentre con un silvano tenteranno di riprodurre la musicalità del sindarin aggiungendo sillabe, allungando vocali e cambiando accenti per “sindarinizzare” la loro pronuncia: il risultato però, sarà quasi sempre quello di fare sorridere il sinda in ascolto.

**Breve frasario telero**
Ecco alcune utili parole di Telerin per chi intendesse usarne qualcuna coi Teleri; queste possono essere di qualche utilità,al fine di ottenere un maggiore grado di confidenza con il proprio interlocutore telero.
>(Nota dell’Autore: se si intende usare alcune di queste parole in gioco, ben venga, ma fate attenzione: utilizzate unicamente queste. Si sconsiglia assolutamente di usare altre parole oltre a quelle qui presenti: la maggior parte di quelle sotto riportate infatti, sono di conoscenza comune a tutti giocatori; usarne altre invece significherebbe solo rendersi incomprensibili).

- Sing/Plur= significato
- Elda/Eldar= elfo/elfi
- Teleri , Lindar, Nelyar= tutte termini per indicare i Teleri (“gli Ultimi” “i Cantori””i Terzi”)
- Atan/atani= umano/umani
- Perelda/pereldar=mezz’elfo/mezz’elfi
- Lestanore= Terra degli elfi(ormai si usa di più la forma sindarin, “Doriath”)
- Quel kiruva= buona navigazione
- Quel Du= Buona serata
- Quel kaima= Buon riposo
- Únótimë lar!= letteralmente - “Innumerevoli ricchezze!”, tipico saluto tra i mercanti (ma non solo).
- Aaye= saluto d’arrivo( i Teleri lo hanno preso dal sindarin lasciando cadere quasi del tutto l’Aiya del quenya che è usato solo in rare formalità)
- Naàmarie= saluto di congedo
- Bala/Balai= (influenzato dal sindarin) si usa spesso al posto dell’ondolindelore Vala/Valar (gli dei)
- Aran/Arani= Re,i Re
- Tari/Tarir= Regina/Regine
- Ay/nay= sì/no
- Diolla lle/ Annon lle= grazie/prego
- Tòr/ Toronin= “fratello/i”, usato per chiunque appartenga alla collettività elfica.
- Sèler/ Sèlerin= “sorella/e” usato per chiunque appartenga alla collettività elfica.
- Tiond= detta anche “i Calen”, la Verde - Rotiniel= detta anche “i Marilla”, "la Perla"
- Ondolinde= detta anche “i Silala”, la Splendente


## La mentalità telera

Vi sono cinque importanti concetti da comprendere per inquadrare la mentalità telera:

- La Collettività Elfica (mediata attraverso la tradizione quenya)
- La Tolleranza verso i non elfi(come espansione della Collettività Elfica stessa)
- L’Equilibrio (come poi teorizzato dagli Illuminati)
- Il Commercio (caratterizzato dalla ricerca del “bello”)
- Il mare (fonte di ispirazione)

**La Collettività Elfica**
All’inizio vi era per tutti gli elfi il senso di Collettività Elfica: non sembra avere un’origine precisa, ma pare sia insita negli Eldar stessi, dal momento in cui Beltaine li pose al mondo e Suldanas li contemplò.
La Collettività Elfica ha un precetto fondamentale, che è quello di rispettare in modo massimo la vita degli altri elfi e di tenere in altissima considerazione l’intera comunità degli Eldar.
La Collettività Elfica è un rapporto di fratellanza viscerale che c’è tra gli elfi: essi si sentono tutti come una specie di grande famiglia: due umani qualunque non si sentiranno mai legati come possono esserlo due elfi qualunque; infatti il rapporto tra due elfi sconosciuti è meglio paragonabile a quello di due cugini se non addirittura fratelli.
Dirò subito che il senso di Collettività Elfica è ancora vivo tra i Teleri, ma filtrato attraverso la reinterpretazione quenya: mentre i Sindar conservano ancora questo modus vivendi nella sua intuitiva semplicità, i Quenya, nella loro volontà di perfezionare la razza hanno ampliato questo concetto in una serie di leggi, i Geis di Ondolinde. Quando i primi seguaci di Marip’in giunsero a fondare Rotiniel, avevano già questa visione più “complessa” del vivere elfico, e da questa partirono per svilupparne una tutta loro. Insomma la solidarietà elfica è presente anche se però codificata e non più intuitiva
Questo negli ultimi tempi è ben visibile negli incontri tra Teleri di Rotiniel ed elfi altre città del Doriath: nonostante i recenti contrasti politici un telero chiamerà comunque tòr (fratello) o sèler(sorella) gli altri elfi e spesso si potranno anche creare ottimi rapporti. SI vede in questi incontri come la tradizionale collettività Elfica sia presente, nonostante tutte le differenze, nello spirito telero.

**La Tolleranza**
Una leggenda assai famosa ed utile per comprendere la sviluppo della mentalità telera è la storia di Enelye e suo fratello Elwe, che viene raccontata a tutti i bambini teleri. Enelye era un telero molto legato alla tradizione ma anche arrogante che nelle varie versioni della fiaba nega l’aiuto ad una naufraga donna solo perché umana. Elwe è invece più modesto ed aperto e la salva. Ci sono una serie di peripezie cha variano a seconda delle versioni, ma alla fine Elwe scopre che la donna era una ninfa che gli dona serenità e si innamora di lui sposandolo, mentre Enelye rimane solo e triste alla fine della storia.
Questa fiaba aiuta a comprendere un importante tassello della cultura telera: oltre all’originaria Collettività Elfica, si aggiunge l’idea che anche ciò che è diverso nasconde una sua ricchezza e una qualche forma di saggezza (l’umana che si scopre essere una benevola ninfa)e che quindi debba essere in qualche modo accettato.
La società degli elfi, secondo i Teleri, può ospitare membri di altre razze, e la Collettività Elfica non impone necessariamente la totale esclusione di chi non è elfo.
Certo i non elfi non saranno mai saggi, longevi ed armoniosi come i figli di Beltaine, ma questo secondo i Teleri non esclude la possibilità di includerli nella propria comunità, anche in gran numero. La diversità e le stranezze delle altre razze sono generalmente viste come un arricchimento.

**L’equilibrio e la filosofia degli Illuminati**
Da citare è anche l’influenza del principio dell’Equilibrio, che fu portato avanti dall’accademia degli Illuminati e in seguito dall’Aran Xell in persona, quando salì al potere: secondo questa filosofia, gli opposti sono sempre da evitare ed il giusto è insito nel mezzo, appunto nell’Equilibrio fra opposti.
In effetti i Teleri sono la razza elfica che più si presta ad accettare questa filosofia e storicamente sono considerati la stirpe elfica che ne è più vicina. Se da un lato c’è l’isolazionismo di stampo marcatamente decadentista dei Sindar, dall’altra l’orgoglio razziale di stampo imperialista per i Quenya, i Teleri  sono perlopiù inquadrabili nella filosofia degli Illuminati, e quindi nel mantenimento dell’Equilibrio.
Tuttavia identificare la tradizionale visone “illuminata” elfica ed il principio di “Equilibrio” dell’accademia di Xell non sarebbe corretto. A differenza della prima, che è soltanto un modo di vedere le cose in maniera “moderata” rispetto al decadentismo ed all’imperialismo, il secondo è un principio molto spesso politicizzato ed utilizzato a seconda dei diversi interessi, fino ad essere addirittura imposto ad altre comunità.
I Teleri, pur avendovi trovato qualcosa di buono in passato, lo hanno ormai definitivamente superato; se oggi alcuni Teleri si definiscono “illuminati” è in riferimento al desiderio di definirsi al giusto mezzo tra decadentismo ed imperialismo, non riprendendo i concetti dell’Accademia. Quindi se il decadentismo è il massimo distacco, al punto di voler sparire da Ardania, e l’imperialismo un massimo coinvolgimento, a punto di volerle inglobare in se tutta Ardania, la visione illuminata è una via di mezzo, un coinvolgimento rispettoso si potrebbe dire.

**Il commercio ed i Teleri**
I Teleri sono ormai noti come alcuni tra i più grandi commercianti di Ardania. Eppure provengono dalla razza elfica, che è probabilmente quella meno legata al danaro tra quelle ardane: come mai?
La tradizionale visione economica elfica è di sussistenza e scambio interno: il commercio con l’estero è ridotto al minimo, solo per quanto riguarda quelle merci ritenute indispensabili perché non presenti nel territorio, lo stretto necessario insomma.
I Teleri invece sono stati i primi elfi, dopo l’epoca del grande Impero elfico su Ardania, a riprendere contatti con le altre razze, ed a scambiare beni con loro.
Sicuramente all’inizio un grande stimolo al commercio fu dato dallo spirito intraprendente da viaggiatori dei primi Teleri, e dalla mentalità disponibile ed aperta che stavano sviluppando, ma c’è di più: I Teleri amano commerciare soprattutto perché amano circondarsi di ‘bello’, di artefatti e opere d’arte di ogni razza,vogliono provare tutti i cibi, utilizzare i vestiti che vanno di moda ad Hammerheim cosi come sfoggiare un capo esotico proveniente da Tremec. Riguardo a questo aspetto si potrebbe dire che siano molto “umani”: nella casa di un telero, accanto al tradizionale artigianato elfico non sarà per nulla improbabile vedere una caraffa tremecciana, un arco qwailar e dei quadri hammin.
L’accumulo di guadagni per un mercante telero non è fine a se stesso, ma è più che altro il mezzo necessario per trovare nuovi oggetti, nuove merci sempre più interessanti. Non si ha quindi il comportamento tipicamente umano di accumulare denaro e oggetti di valore al fine di scalare la gerarchia di potere o per assumere maggiore importanza nella società, e neppure si può trovare l’ostentazione delle proprie ricchezze al fine di esibire davanti a tutti il proprio status sociale. E la cosa che più stupisce un osservatore umano poco avvezzo a questi comportamenti, e che più permette di fare risaltare la differenza tra le due diverse mentalità, è che per un telero l’accumulo di beni rappresenta un guadagno non solo per lui o la sua famiglia, ma per l’intera collettività: all’arrivo di un bastimento in porto, il mercante telero non vedrà l’ora di mostrare a tutti i nuovi acquisti, non per esibire la propria ricchezza, bensì per fare partecipi tutti delle novità.
Il telero ama le altre razze,la loro cultura,le loro diversità; in fondo fanno tutte parte del grande disegno dei Valar.  Come un sindar ama le piante e gli animali,come un quenya vive per gli scritti dei suoi antenati e si prodiga per costruire un artefatto mai visto su Ardania,così il telero si incanta vedendo la bellezza del mondo,la diversità di usi e costumi che esistono su Ardania.
Tutto questo discorso non significa che un telero non badi al valore delle merci, o che i mercanti teleri siano assai facili da truffare e raggirare durante le contrattazioni: tutt’altro! Amano l’attività del commercio forse quanto come amano il mare, quindi sempre meglio non sottovalutarli.

**I Teleri ed il mare**
Non è assolutamente un caso che i Teleri vengano chiamati spesso Eldar Earen, Elfi del Mare.
Come tutti gli elfi, anche i Teleri amano la natura e ne sono in armonia, seppur non quanto i Sindar, ma superano quest’ultimi in quanto ad amore per il mare.
Il mare è nutrimento, è trasporto, è arte. Il mare è a volte calmo, ed a volte agitato, come l’animo degli elfi. Il mare incute rispetto ma anche amore.
Spesso i genitori di un bambino telero insegnano al piccolo, oltre a nuotare, anche a navigare su barca, e soprattutto ad ispirarsi al mare come fonte di serenità e pace, quando è calmo, e come ricordo del senso di autorità e rispetto quando è agitato.
I Teleri inoltre sostengono spesso di poter udire suoni lontani ed addirittura voci provenire dal mare, oppure dalle conchiglie. Dicono che il mare porti loro le voci ed i rumori di Ardania, e stanno spesso ore ad ascoltarli. Ahimè io ci ho provato un giorno intero ma i miei risultati sono stati a dir poco scarsi…

## La religiosità telera
Apparentemente, la stirpe dei Teleri, tra gli elfi, è quella che meno manifesta uno spirito propriamente religioso, ma sarebbe riduttivo dire che non abbiano un loro forte credo od uno spiccato senso religioso: ce l’hanno,ma a loro modo.
Come già ho detto parlando del commercio per i Teleri, le due divinità patrone sono Earlann e Morrigan e sicuramente un loro importante ruolo è quello che ricoprono nella quotidianità dei Teleri: protettore dei viaggi in mare il primo, e guida grazie alle sue stelle la seconda. Questi due Valar, secondo i Teleri, vanno sommamente ringraziati prima di un viaggio, per benedirne l’esito e lo scambio delle merci che avverrà alla fine dello stesso, e nello stesso modo durante il ritorno a casa, rendendo possibile il possesso e la contemplazione delle bellezze che i Valar  hanno posto su Ardania tutta. Ma sarebbe riduttivo vedere solo questo aspetto dei due Vala nella religiosità dei Teleri.
Aggiungo, una cosa per chi dovesse pescare nei mari dei Teleri, prima di approfondire il discorso religioso: il delfino è una creatura sacra e che i Teleri ritengono benedetta da Earlann… non uccidetene mai uno!

**Earlann visto dai Teleri**
Earlann, oltre a proteggere le navi telere in viaggio, viene rispettato come colui che ispirò econdusse Marip’in fino alle coste, e quindi colui che instillò il profondo amore per il mare che i Teleri ora provano in modo innato. I Teleri amano la natura, come tutti gli elfi, ma per il mare, come ho già detto, hanno un posto speciale: è l’elemento più grande e possente che ci sia su ardania, a volte calmo e sereno, altre volte possente ed iracondo. Il telero apprezza la calma della foresta, o l’imponenza delle montagne, ma il mare è come un richiamo nel loro cuore  a cui non possono sfuggire.
Un altro aspetto di Earlann assai apprezzato dai Teleri è quello della corsa dell’acqua come sviluppo delle cose, come immanente trasformazione. I Teleri vedono nel loro continuo cambiare e svilupparsi (senza dubbio sono la stirpe dall’evoluzione più rapida e dalla maggiore propensione e adattabilità al cambiamento) la volontà del Sempre Saggioche Marip’in per primo perseguì.
Anche l’aspetto di Earlann come studio e saggezza è presente per certi Teleri, ma non è l’elemento che in genere viene esaltato (a parte dai sacerdoti) a differenza di quanto accada nelle altre stirpi elfiche, per i quali questo Bala(“Dio” in telerin) è per tutti prima di tutto saggezza e serenità.
Tuttavia è da ricordare che i Teleri hanno spesso bisogno di interrompere la loro frenetica vita (almeno per i canoni elfici) e fermarsi. Quando lo fanno li si vede o su una scoglio o sulla spiaggia seduti a fissare il mare, coi capelli al vento, in silenzio: ho visto Teleri restare così fermi dall’alba fino al tramonto! In questo si vede che in fondo anche l’elemento di meditativa saggezza tipicamente elfico è presente, anche se non sempre visibile.
A Rotiniel esiste una delegazione di chierici di Earlann che si occupa della benedizione delle acque e delle imbarcazioni: essa viene detta Falmar Laurie, Onde d’Oro. E’ considerato un grande onore per un chierico di Earlann farne parte, e tradizionalmente i membri dell’antico consiglio di Rotiniel (per la parte religiosa), provenivano da questa cerchia ristretta. In realtà i Falmar Laurie accolgono non solo i sacerdoti del Bala Saggio di stirpe telera, ma anche di tutte le stirpi elfiche, ed è il massimo organismo del clero di Earlann Sempre da loro viene scelto il Patriarca della fede di Earlann. Le loro riunioni sono alla Perla oppure in qualche altro tempio di Earlann nel Doriath. Essi sono visti come elfi assai saggi, custodi di antiche conoscenze. Inoltre le Onde d’Oro stabilirono molto tempo fa l’antica Cerimonia di Purificazione che ancora oggi si tiene alla Perla, dove gli elfi del Doriath, sacerdoti, paladini e poi fedeli, si abbeverano nelle acque del Raggio di Luna (fiume che scorre a Rotiniel), per purificare le anime di tutti gli elfi del Doriath. Essa viene celebrata una volta intorno al primo giorno dell’anno e la seconda verso il giorno di mezz’estate.

Un altro rito dedicato a Earlann è la Almie Nenion , la Benedizione delle Acque,che si tiene all’inizio della primavera e l’ultimo giorno di autunno. In quello primaverile si prega il dio perché benedica i Commerci, che riprendono in questo periodo dopo la pausa invernale, ma si chiede anche il dono della pioggia, chiedendo di tenere lontana la siccità e la bonaccia in mare. Nella cerimonia autunnale si rende grazie al dio per tutto ciò che egli ha dato ai suoi fedeli e per la protezione sui commercianti marittimi. In questa occasione si festeggia anche la chiusura dei commerci navali per via delle tempeste invernali, approfittando della paura forzata per la manutenzione delle navi.
In telerin, Earlann è spesso chiamato Illume Saira (Sempre Saggio), Aran Tumno (Re del Profondo) e Bala Nenion ar i Sanweo (Dio delle Acque e della Meditazione).

**Morrigan vista dai Teleri**
Morrigan sembra fosse la Valie (“Dea” in quenya) patrona dei misteriosi luinquendi, gli elfi azzurri, che, si dice vivessero sulla costa prima dell’arrivo di Marip’in. Anche se così veramente fosse non si può dire che i Teleri venerino la dea per semplice tradizione: è invece un dato di fatto che questa Valie li ispiri in modo particolare. Non è quindi solo nominale la sua venerazione come divinità principale dei Teleri insieme ad Earlann…e lungi dal dire che Morrigan sia secondaria tra i Valar!
Infatti i Teleri vedono in lei la Dea che guida gli Eldar sia in mare che via terra con i fiori che pose in cielo dal Tulip, le stelle.
Non a caso infatti viene chiamata a volte “Tàri Elenion” tra i Teleri, ovvero “Regina delle Stelle” oppure “Aracano Fanyaron” ,”Conduttrice dei Cieli”. I Teleri pensano che anche nei momenti di peggiore oscurità la Valie Morrigan sia una tenue luce di speranza e conseguentemente essa si batta con veemenza contro la peggiore delle oscurità, ovvero chi ha abbandonato la collettività elfica e abbracciato il culto degli dei oscuri.
Oltre allo speciale posto di guida, speranza e protezione dal male che le viene riservata, essa viene venerata per il suo ruolo di Madre della Magia e Dispensatrice di presagi e divinazioni attraverso i Sogni. Questo aspetto è però molto meno rilevante di quanto non lo sia per gli le altre stirpi, che invece considerano fondamentale, a parte ovviamente per i maghi e per il clero morriganita telero.
L’aspetto di doppiezza di Valie “Dea dalle due faccie” è molto rilevante per i Teleri, anche se non parlano al primo passante. Il vivere in bilico tra il mondo degli elfi ed il resto di Ardania, cambiando spesso da un momento all’altro contesti e modi di essere, ha abituato i Teleri ad essere “trasformisti” ed ad adattarsi con gran facilità ai contesti più svariati, inoltre l’aspetto di inganno di Morrigan è stato anch’esso venerato e messo in pratica, particolarmente nell’inganno verso gli umani durante le prime spedizioni mercantili dei Teleri.
Il Clero morriganita telero ha la particolarità di officiare alcune cerimonie strettamente legate al mare ed alle stelle: Il rito delle Maree e della Magia è il più noto, nel quale la Valie Morrigan viene ringraziata per la guida che che dà alla navigazione con gli astri nel cielo e per la Magia che ha donato; esso si tiene di solito nei giorni di luna piena. Altro rituale è quello della Luna Nuova, che avviene generalmente quando la luna è del tutto assente.


**Gli altri Valar e culti**
Come tutti gli Eldar, anche i Teleri, a parte le preferenze individuali, adorano i Valar tutti.
Beltaine, la Madre degli Dei, ha sempre avuto per gli elfi un posto speciale di immagine materna ed in qualche modo di legame con gli altri elfi tutti: se Earlann simboleggia il mare che li porta lontani, e Morrigan il cielo stellato che li guida  verso  lontani lidi, Beltaine per i Teleri è la Madre che li abbraccia insieme a tutti gli altri elfi, e li fa sentire fratelli e sorelle degli altri Eldar. Si potrebbe anche dire che per i Teleri essa rappresenti il mantenimento della Collettività Elfica.
Non è infine da dimenticare che la Madre degli Dei era la Dea più cara ai quenya di Ondolinde da cui discendono i teleri e, nonstante il suo ruolo di diretta patrona sia andato perso tra i teleri, molte famiglie ne hanno mantenuto il suo culto dai tempi di Marip’in e pare che oggi il clero di Beltaine di Rotiniel conservi ancora alcuni antichissimi culti che si pensavano presenti solo ad Ondolinde. Uno dei meno noti è il Linde Finirion, il canto dei Morti. In questo rituale sulla spiaggia, i sacerdoti della Valie ascoltano i sussurrii dei figli di Beltaine che sono morti in mare, riportando ai fedeli le rivelazioni più importanti con dei tristi canti .
Un’altra cerimonia che viene effettuata dal clero beltainita telero è il Mique Earo ar Kemeno, il Bacio di Mare e Terra. In questa cerimonia primaverile uno o più sacerdoti di Beltaine ed Earlann si fanno passare simbolicamente dell’acqua di mare che poi gettano sul terreno, nel quale sono appena state poste alcune sementi. Con questi gesti chiede alla Grande Madre ed a Suo Figlio di bendedire l’unione di Acqua e Terra e si simboleggia l’armonia dei due elementi.
Piuttosto nota è anche il Festa dei Doni della Terra ”Asar Annarion ar Kemeno” durante la quale si posizionano al tempio i generi ottenuti dal raccolto nelle campagne circostanti: questo rito è un forma di ringraziamento per l’abbondanza dell’anno passato ma anche una benedizione ai contadini e ai mercanti: infatti v’è un passaggio simbolico dalla terra (i contadini) alla popolazione cittadina (mercanti), ed in questo passaggio benedetto da Beltaine i teleri vedono ed auspicano il guadagno di entrambe le parti.
Un ultimo rito Rito, piuttosto triste e legato spesso al Canto dei Morti, è il Dono per le Anime ”Anna Feain” dedicato alle anime dei dispersi in mare. Questa cerimonia si tiene sui moli , generalmente nelle notti di luna nuova, non di rado insieme al clero Morriganita ed Earlannita. Su una piccola nave vengono posti oggetti simbolici e di sostentamento al corpo ed allo spirito (come cibo, acqua benedetta e vestiti) e poi si prega per illuminare il cammino della vita dei dispersi affinché ritrovino la strada di casa, che siano essi anime vaganti dirette al tulip o semplicemente elfi di ritorno ad un porto.Dopo il rito i sacerdoti partono con la nave e lasciano le offerte in mare.
Suldanas viene generalmente visto come il Vala meno vicino ai Teleri, ma questo non è più così corrispondente alla verità. Il suo culto ha avuto una costante crescita tra i Teleri: sembra che i continui pericoli(dai mostri ai pirati) a cui la navigazione ha posto i Teleri, abbiano contribuito a renderlo più importante nel suo ruolo di Dio della Vendetta contro coloro che danneggiano i Teleri. Inoltre l’apertura di Rotiniel agli affari delle altre terre ha messo i Teleri nella posizione di combattere molte guerre e quindi di chiedere sempre più spesso una mano al Dio della Furia della Foresta. Durante le varie cerimonie dedeicate agli altri Valar, negli ultimi tempi tra i Teleri non è raro vedere effettuare le Benedizioni delle Armi da parte dei sacerdoti del Dio Arcere.
Assai rilevante all’interno dei culti teleri è quello dedicato alle figlie di Earlann: le ninfe. Esse furono fondamentali per la nascita della stirpe telera, grazie al loro ruolo nella storia di Marip’in ed inoltre hanno sempre ispirato le arti degli elfi, non di rado comunicando direttamente con loro ed insegnando l’uso di strumenti o antiche canzoni. E’ anche grazie alla speciale venerazione che viene loro riservata, ed agli insegnamenti ricevuti in cambio, che i Teleri hanno anche l’antico appellativo di  “Lindar”, i Cantori.
Infine, è necessario spendere due parole riguardo al culto del Tulip. Si sa che i Quenya della Splendente hanno una speciale venerazione per il segmento di Tulip che cresce nel nostro mondo. Sarebbe un grosso errore pensare che i Quenya che con Marp’in giunsero a fondare Rotiniel avessero accantonato la venerazione del Tulip. Ancora oggi mi è capitato di vedere, nelle case di certi Teleri, antiche e preziose sculture ad immagine del Tulip oggetto di culto e profonda venerazione. Probabilmente però,la cosa che più mi ha fatto comprendere quanto sia grande il posto che, nel cuore dei Teleri, ancora è riservato al Sacro Albero, è stato vedere gli occhi e sentire la voce di un pellegrino telero che mi narrò del momento in cui vide il Tulip. Non conosco parole della lingua comune che possano descrivere quel viso estasiato, il sereno ma malinconico brillio dei suoi occhi, il tremolio della sua voce.

## La società dei Teleri

I Teleri hanno una società che , ad un occhio distratto, potrebbe parere simile a quella umana. Questo è dovuto alla visibilissima presenza della cultura degli Umani, in particolar modo proveniente dai regni occidentali, ma sono presenti aspetti più esotici, derivati dall’influsso, a seguito dei più recenti scambi commerciali, dei costumi di paesi provenienti dal sud di Ardania. Il tutto si vede principalmente nell’architettura e nel vestiario oltre che in certi contesti linguistici. Per certi aspetti quindi vi sono delle similitudini con la società umana dei regni al di la dello stretto, ma non si potrebbe capire il modo di viver telero se non si ricordasse che rimane fondamentalmente elfico.
I Teleri, durante la loro infanzia, iniziano quasi tutti il percorso delle tre radure, come gli altri elfi, con l’unica differenza che pochi di loro arrivano fino alla terza(di solito coloro che lo fanno sono gli elementi più conservatori della società, come i sacerdoti o i nobili).
Ma anche queste prime due radure che gli elfi quasi tutti frequentano, sono caratterizzate da metodi ed insegnamenti poco ortodossi rispetto a quelli degli altri Eldar: le radure telere mettono insegnano all’elfo l’importanza dell’esperienza diretta e sono di impronta assai meno teorica di quelle quenya. Inoltre, a differenza di quelle Sindar, viene spiegato molto sulle culture straniere.
Il risultato di questo metodo è che molti Teleri sono stimolati al vedere il resto del mondo o a provare molte cose ben prima della fine della terza radura (di solito verso la fine della seconda).
Inoltre, un altro aspetto da analizzare è il concetto di soldi per queto popolo. Il commercio, per un Telero, viene visto come una “lode al creato”, in quanto permette di portare a casa le bellezze che i Valar hanno sparso per Ardania nella loro magnifica potenza creativa. Nella pratica, questo significa che, mediante il denaro, i Teleri possono  accumulare tutti quegli oggetti dalla fattura particolare ed esotica che essi tanto amano.
La conseguenza di questo è che i mercanti sono spesso ai vertici della comunità telera, e sono visti come coloro che contribuiscono di più (spesso con effettive donazioni monetarie) alle varie attività degli Eldar.
In generale la distinzione in classi della società e le differenze tra esse sono meno marcate che tra gli umani, anche se in maniera maggiore rispetto ai Sindar. La suddivisione sociale dei Quenya è invece ancora più marcata di quella telera, anche se il confronto è difficile date le grosse differenze tra le due razze. Al vertice della struttura sociale stanno i mercanti: più un mercante muove merci e imbastisce traffici, più è considerato saggio, lungimirante, provveduto e quindi importante nella società. Non esiste la nobiltà così come era intesa in tempi antichissimi elfici tuttavia ci sono alcune famiglie rinomate per avere compiuto qualche importante impresa in passato, dotate di una generale “buona nomea” ed a volte dotate di tendenze un po’ più conservatrici della media telera; tali famiglie possono essere definite “nobili” ma evidentemente non nell’accezione umana. Il termine viene a volte anche usato per le famiglie caratterizzate da grandi e durature tradizioni mercantili di successo (in effetti spesso il primo metro di valutazione va a coincidere col secondo).
Come da sempre nella Collettività Elfica, anche i Teleri tengono in grande considerazione i membri del clero elfico, nonostante non pratichino cerimonie religiose con l’elevata frequenza dei Quenya: a differenza di Ondolinde, però, a Rotiniel è visto come un gesto di profonda devozione fare grandi donazioni monetarie ai templi.
Grazie all’influenza delle Ninfe, le arti sono tenute in grandi considerazione, ed i mercanti fanno a gara per avere i migliori cantori ed artisti nelle loro dimore.
Una cosa interessante che si può notare nella società dei Teleri è che questi Eldar più invecchiano e più vanno a somigliare ai loro cugini quenya Ondolidelore, e non intendo solo fisicamente (la somiglianza somatica è già ben presente), ma a livello di modi e pensieri. Divengono sempre più “lenti” e calcolati nei loro modi, sempre più distaccati dai non elfi, sempre più pii e religiosi ed addirittura la loro lingua comincia a riempirsi di arcaismi e parole desuete. La cosa che mi è parsa più strana è che questo pare accadere “naturalmente”, senza che vi sia una volontà dell’elfo(I Teleri ne approfittano per ironizzare dicendo che i Quenya si comportano da “vecchi”).
In effetti, dopo secoli di viaggi e di esperienze tra non elfi, dopo aver visto amici ed amanti non elfi morire, generazione dopo generazione, molti dei Teleri acquistano una malinconia ed un distacco dal mondo non elfico, e tornano ad integrarsi con più rigore nella tradizionale comunità elfica.
Esattamente come gli altri elfi, i Teleri da anziani (il termine però non rende giustizia al loro aspetto…) non divengono decrepiti come sono io ora, ma paiono simili a uomini e donne mature con una grazia indescrivibile) è il desiderio di vedere il Bianco Albero della Splendente: tale desiderio pare crescere sempre di più con l’avvicinarsi della morte.
Come ultimo appunto vorrei far notare la particolarità dei Teleri. Quando un telero sente “il canto del Tulip”ed è prossimo a trapassare, di norma salpa su una piccola barca e prende il mare, andandosene senza tornare più. Raramente i Teleri scelgono altri luoghi. Inoltre dopo la morte dell’elda, si usa festeggiare: a differenza di noi umani la morte, seppur con lacrime agli occhi, è un’occasione per festeggiare il ritorno dell’anima del caro estinto al Tulip: i bardi cantano le gesta del morto ed i parenti bevono e danzano in suo onore.

## Prodotti ed arti teleri

Nella mia lunga permanenza a Rotiniel ho potuto analizzare con molta perizia gli oggetti che appartengono e vengono prodotti dagli elfi teleri ed anche confrontarli con artigianato di altre parti del Doriath. Non c’è dubbio che gli oggetti che vengono prodotti dai Teleri siano di ottima qualità come usano fare tutti gli elfi.
Il fatto che ne producano una ben maggiore quantità di quanto non facciano gli altri elfi non è, come pensano alcuni, dovuto al fatto che gli oggetti teleri siano di foggia o qualità inferiore, ma semplicemente perché i Teleri dedicano una grande parte della loro lunga vita alla produzione di oggetti di artigianato. I Teleri, tuttavia, non hanno come i Quenya, il desiderio di arrivare al massimo dell’arte in ogni cosa, e quindi, nonostante la qualità non lasci mai a desiderare, molti oggetti hanno molti meno abbellimenti “elfici” di quanto non tendano ad averne gli oggetti degli altri elfi
Gli artigiani di Rotiniel amano invece lasciare i dettagli di sapore elfico un po’ nascosti, particolarmente negli oggetti che saranno sicuramente esportati, come una piccola preghiera ai Valar oppure un incisione dal tema silvano, in qualche punto poco visibile. Posseggo ancora oggi una sciarpa che mio nonno mi portò da Rotiniel quando ero piccolo: solo osservandola in controluce notai un delicato motivo di delfini in gioco.
Ricordo anche il fatto che, nel caso un artigiano telero stia producendo un oggetto appositamente per mani elfiche, allora la cura per il dettaglio e l’abbellimento aumentano, mostrando picchi di armonia e squisitezza d’arte tipici dei Quenya. Inoltre, in generale, quando un oggetto risulta particolarmente ben riuscito, i Teleri tendono a tenerselo per sé.
Volevo anche accennare qualcosa riguardo alla cucina telera: nei miei anni di permanenza alla Perla ho mangiato assai bene ed ho vividi ricordi dei profumi e dei sapori speziati delle pietanze locali. Ovviamente i Teleri cucinano il pesce in modo eccelso ma hanno anche tutta una serie di pietanze secche per i viaggi in mare. Alcuni raffinati esempi di cucina telera sono: filetto di tonno glassato al miele d’acacia, panato con semi di sesamo irrorato di marmellata di melograno. I piatti quotidiani sono più semplici come ad esempio la marinata di pesce spada(pesce crudo lasciato riposare in olio, limone, sale e pepe).Rispetto alle pietanze che ho visto cucinare ad altri elfi tuttavia(i Quenya in particolare) la presentazione è meno curata.
Devo anche spendere due parole per le bevande telere: seppur siano presenti tra i Teleri tutte le bevande tipiche degli elfi, ve ne è una che è assolutamente tipica dei Teleri (ed indubbiamente di gusto eccellente): la birra telera. Nonostante questa non sia bevanda generalmente associata agli elfi, i Teleri ne sono grandi estimatori e produttori. Leggenda vuole che un mercante telero ingannò un oste umano nel continente per poterne avere la ricetta e riportarla nel Doriath.
Seppur non ci sia modo di dimostrare la veridicità di questa storia, è invece certo che la birra arrivò in qualche modo dalle terre umane. Ormai la birra che si produce a Rotiniel è diversa da quella delle terre degli uomini e presenta delicate fragranze leggermente diverse oltre che diverse gradazioni, in base alla lavorazione del malto (alcune assai forti): una prelibatezza che consiglio a tutti i viaggiatori in città.
Come la birra, anche il vestiario telero è assai interessante poiché permette di cogliere una tendenza tipica della creatività telera, ovvero il riprendere ed “elficizzare” oggetti e usi di provenienza straniera: gli elfi teleri infatti, oltre ad usare i tipici abiti elfici, usano assai spesso abiti umani, ma con stile e“ritocchi” elfici.
Per fare un esempio, posso raccontare di una volta in cui andai in un ballo organizzato per ricchi mercanti teleri… La mia sorpresa fu grande: poche dame indossavano gli attillati e sfilati abiti elfici, ma vestivano le grandi e pompose gonne che vanno di moda ultimamente tra le dame di Hammerheim. La cosa più interessante è che le avessero però ricoperte con raffinatissimi ricami elfici e con catenine di azzurrite e madreperla. Inoltre le parti superiori degli abiti avevano scollature e schiene scoperte come usano gli elfi (e che invece imbarazzerebbe molte dame dalle mie parti): insomma una perfetta fusione della moda elfica e di quella umana.
Va aggiunto che a quanto pare la moda cambia molto spesso, cosa che contrasta fortemente con il vestiario generalmente piuttosto conservatrice delle altre razze elfiche.
Si racconta spesso che un telero non abbia problemi a vestirsi come un contadino umano se ce ne fosse il bisogno, e lo posso confermare: una delle splendide dame della suddetta festa, la trovai il giorno dopo che girava per il mercato, vestita quasi come una contadina di Nosper con lo scopo di ottenere prezzi più bassi!. I Teleri sono veramente una razza piena di sorprese!

**Musica telera**
Si racconta che le figlie di Earlann, mezze mortali e mezze divine, amino irretire elfi (ed a volte umani) con il loro richiamo mistico. Sembra che certe sere, al tramonto o all’alba, un elfo che stia creando una qualche opera d’arte (da un quadro ad una canzone) possa sentire delle risatine ed alcune filastrocche cantate, e se uno decide di seguire questi sussurri, pare egli possa giungere dalle ninfe, che lo seducono e lo inducono a seguirlo nelle acque con loro. Le ninfe ripagano della compagnia l’elfo artista, insegnandogli una nuova tecnica, l’utilizzo di un nuovo strumento, una nuova, eccelsa forma d’arte, una canzone antica od una speciale competenza artigianale. Lo stesso vale ovviamente per le elfe, irretite da esseri soprannaturali o semi-divini affini alle ninfe, ma di natura maschile, di cui non posso rendere l’idea perché non esiste alcun corrispettivo nel nostro linguaggio.
Il numero di Teleri che hanno sostenuto in passato ed in presente di essere stati rapiti è assai maggiore di quello degli altri Eldar e viene visto da certi come un premio per la devozione che questi ripongono nel Sempre Saggio.
Non si sa quanto di vero e quanto di inventato ci sia in quanto viene narrato dai cantori  relativamente a tali rapimenti: è certo però che le doti musicali dei Teleri siano eccelse ed universalmente apprezzate. Non a caso, gli elfi teleri vengono chiamati anche “Lindar”, i cantori. Seppur nel quotidiano la lingua telerin non sia armoniosa come il sindar ne tanto meno il quenya, la bravura degli artisti teleri rende ogni brano, anche in telerin, eccelso. Già ad Hammerheim sapevo che i signori pagano somme ingenti per avere musicisti teleri ai propri banchetti.
La musica e le canzoni telere sono un misto di suoni tipicamente elfici, con forti influenze provenienti dalle culture conosciute attraverso gli scambi commerciali. È interessante notare come certi cantori teleri imparino spesso, dai Sindar che vivono a Rotiniel, il sindarin, considerato la lingua elfica che meglio si appresta, per i suoni dolci, la sua scorrevolezza e la sua musicalità, al canto. Tuttavia l’uso che ne fanno i Teleri è assai poco ortodosso: spesso ne “vivacizzano” i lenti canti sindarin, aggiungendovi veloci melodie di flauti e vivaci ritmi di percussioni e tamburelli. Si tratta insomma di un tipo di musica molto complicato: le melodie sono sempre diverse e particolari, imprevedibili, dalle sfumature esotiche. La musica telera è quindi così originale e creativa, talmente ricca e complessa da risultare “inarrivabile” all’ascoltatore umano…e forzatamente contaminata, se l’ascoltatore è un elfo. Eppure, grazie a tutto questo, unito al fatto che i cantori teleri amano cantare le gesta di eroi, battaglie, amori e vita quotidiana di tutte le razze con cui vengono in contatto, essi vengono considerati come i migliori di Ardania. Assai amata è anche l’arpa, che viene in qualche modo vista come legata al mare.



## Sentimento verso gli altri popoli

Scriverò qui qualcosa su quello che la stirpe di Marip’in pensa sul resto dei figli di Beltaine e le altre genti. Chiarisco subito un punto importante: questa non è l’opinione che ogni singolo telero prova verso gli altri elfi, ma quello che ho potuto notare essere un sentimento generalmente diffuso, una tendenza insomma. Certo, esistono casi estremi, come un telero assai conservatore che ho conosciuto diversi anni fa, convinto che i Quenya di Ondolinde facciano benissimo a chiudere le porte agli umani e timoroso che la tolleranza e l’apertura verso i non elfi stia facendo più male che bene ai Teleri, ma si tratta di una rarissima eccezione, non certo la norma.

**Teleri sui Sindar**
I Teleri provano sentimenti misti verso i Sindar. Ne rispettano molti peculiarità: il viscerale rapporto con la natura, il portamento pacato ed armonioso e l’abilità nell’avere a che fare con gli animali.
D’altra parte un telero tende a vedere i Sindar, particolarmente quelli che vivono a Tiond, come troppo distaccati dal mondo esterno, intravedendone il pericolo dell’antico decadentismo (preoccupazione che condividono anche certi Quenya), ovvero estremizzando quella tenedenza isolazionista presente nella cultura elfica sino a portare all’inabissamento della cultura elfica ed un lento sparire dalla storia. Ovviamente i Sindar hanno tutt’altra visione della loro cultura. D’altra parte vi è una profonda ammirazione per la genuina fede che i Sindar ripongono in modo spontaneo e diretto verso lo stile di vita derivato dal concetto di Collettività Elfica.


**Teleri sui Quenya**
Seppur i Teleri derivino tutti dalla stessa antica casata dei Quenya, le due strade che questi popoli hanno intrapreso sono talmente diverse da aver creato un certo distacco anche tra le relazioni e le opinioni che questi popoli hanno l’uno verso l’altro.
I Teleri non badano troppo alla disapprovazione che i loro modi tendono a procurare nelle sale della Splendente,e d’altra parte si riserbano anch’essi di criticare su certi aspetti: i Teleri vedono i Quenya come imbalsamati nelle loro tradizioni. Il telero ama essere un elfo, e custodisce le proprie tradizioni elfiche, ma è disposto a metterle in gioco, ed a modificare le proprie opinioni, rapportandosi ad altre razze. I Quenya, secondo loro, hanno invece perso di vista l’importanza del cambiamento per la paura di perdere ciò che faticosamente sono riusciti a conservare dopo i “falò senza luce” dei decadenti(ovviamente i Quenya hanno tutt’altra opinione).
I Teleri hanno scelto di conoscere il resto del mondo, e non c’è niente di più bello.
Tendenzialmente, per riassumere, si può dire che un telero che incontra un quenya di Ondolinde, tenda(forse) a considerarlo come un interessante (ma noioso) custode vivente dell’antica cultura elfica, che però necessiterebbe … di una qualche scossa dal mondo esterno.

**Teleri sugli umani**
Il termine quenya che i Teleri usano per gli umani è “Atan”(plurale atani). Verso di noi, provano due sentimenti: da un lato un potente fascino, verso queste creature che con vite così brevi riescono a fare così tanto ed avere infinite idee assai innovatrici. Dall’altro c’è un leggero disorientamento per l’impulsività, l’instabilità di intenti, i cambiamenti repentini che costantemente avvengono nella loro società così come nel loro carattere.
Sbaglia chi ritiene, come una volta facevo io stesso, che i Teleri considerino gli umani esattamente come altri elfi. Molti marinai che approdano a Rotiniel e che vedono telere scherzare con loro tra i tavoli sono convinti di poterle sedurre con facilità dato che “ i Teleri vivono come gli umani” ed infatti la maggior parte rimane a bocca asciutta (ahimè , quando ero ancora un giovane ed ignorante marinaio feci lo stesso imbarazzante errore …). Non si rendono conto che la bella e scherzosa telera addobbata di chincaglierie che parla in perfetto dialetto hammin potrebbe avere ben mezzo millennio di vita sulle spalle ed il mattino dopo essere una devota ed austera sacerdotessa di Earlann: i Teleri sono grandi trasformisti e non sempre manifestano la loro individualità o “elficità” a tutti!
I Teleri non condividono però la visione sugli umani che hanno gli altri elfi e quindi concedono loro la possibilità di vivere e rapportarsi continuamente con la Collettività Elfica,  spesso integrandoli nelle loro attività. Inoltre va detto che i Teleri  si trovano assai bene con gli atani: apprezzano la loro ‘freschezza’ e il loro modo di agire un po’ avventato, a volte più del modo di fare di molti altri elfi (magari di stirpi differenti).
Un’antica usanza tra i Teleri fu quella di mentire frequentemente. I Teleri allora stavano già avvicinandosi agli umani, e cominciavano  ad apprezzarli grandemente, anche se non provavano ovviamente quel legame viscerale che gli elfi provano tra di loro. Si accorsero di come fosse vantaggioso mentire, e quanto facile fosse farlo, e lo fecero. Oggi questo aspetto si sta un poco perdendo, dato che molti Teleri considerano certi umani come loro pari, e mai mentirebbero loro. Eppure, nonostante tra gli elfi mentire sia visto in maniera molto negativa, è ancora diffuso il costume, con gli umani, di raccontare qualche “storiella colorita”, esagerare le qualità o la provenienza di un dato oggetto, inventare scuse o pericoli scampati assai fantasiosi, semplicemente per ottenere uno sconto od un profitto maggiore…
Concludendo, i Teleri sono la razza elfica che ha la più alta considerazione degli umani, convivendovi e riconoscendone la diversità ed apprezzandone gli aspetti più positivi.

**I Teleri ed i mezz’elfi**
I “pereldar” (mezzi = “per-“ ;elfi = “eldar” ;sing =“perelda”) sono accettati e trattati con rispetto a e amicizia dai Teleri, cosa che spesso non avviene all’interno delle altre comunità elfiche. I Quenya, con le leggi che hanno codificato a partire dal senso di Collettività Elfica, ritengono i pereldar un errore, esseri da compatire e da “riportare” nelle terre degli umani. I Sindar non hanno un atteggiamento molto diverso, generalmente escludendo i peredhil (termine sindarin per “mezz’elfi”) dalla Comunità Elfica.
I Teleri sono gli unici ad accogliere i pereldar tra di loro, in particolar modo se in questi forte scorre il sangue elfico; sono disposti a conceder loro una considerazione quasi identica a quella di un altro elfo, li vedono come individui al di la della razza, apprezzandoli e giudicandoli per i loro meriti e le loro aziono e non per la loro origine. L’esempio più eclatante è stato l’incoronazione, non molto tempo fa, della Tàri Lindel, di stirpe mezz’elfa, al trono di Rotiniel, quindi alla guida del loro regno. Nonostante il suo retaggio misto, viene trattata con profondissimo rispetto e stima dai Teleri.

**I Teleri ed i Nani**
I Teleri vedono i Naucor (sing. “nauco”), ovvero i nani, con un certo distacco: forse i Nani sono l’unica razza, tra quelle civilizzate, verso la quale i Teleri non riescano a nascondere una certa dose di pregiudizio.
Sicuramente esiste una componente di amarezza e dispiacere per la durezza con cui gli antenati elfi trattarono i naucor ed effettivamente tutti, nel profondo, serbano un certo senso di colpa per le azioni dei loro padri. D’altra parte, un riavvicinamento è molto difficile, a causa dell’asprezza nel comportamento e del risentimento che spesso traspare dalle parole dei Nani quando si rapportano agli Eldar. Inoltre, le due razze sono profondamente diverse, per cui i modi di fare e i comportamenti spesso risultano incomprensibili gli uni agli altri. In conclusione quindi, nel loro rapporto con i Nani, i Teleri seguono la via più semplice: cercano semplicemente di evitarli.
Tuttavia ho potuto scoprire anche una certa curiosità, da parte di certi Teleri, per questa razza così diversa da loro e quindi ritengo che se ci fossero Nani disposti ad avere a che fare con elfi, troverebbero nei Teleri qualche possibilità di dialogo. Forse in futuro,chissà, potranno esserci anche dei rapporti, se non di amicizia, almeno di cordialità e rispetto reciproco; il mio amico nano, Kuzurd, ha fortemente dissentito ma io sono fiducioso.

**I Teleri di Ondolinde**
I miei studi sulla stirpe dei Teleri mi hanno condotto a fare un interessante scoperta. A quanto pare, dopo il Grande Incendio di Rotiniel, all’inizio del regno di Ersyh il Triste, un gruppetto di famiglie telere decise di lasciare la Perla invece di contribuire alla sua ricostruzione. Queste famiglie erano particolarmente legate alle loro origini Ondolindelore ed avevano ancora rapporti coi loro parenti nella Celata. L’allora Tari Aredhel Eldamar di Ondolinde accolse a braccia aperte questi gruppetto di Teleri che tornavano nella loro antica madrepatria, purché giurassero fedeltà di fronte al Tulip. La saggezza di Aredhel nell’accogliere quel gruppo di esuli è evidente ancora oggi, dato che questo ramo dei Teleri prospera ad Ondolinde contribuendo attivamente al benessere e alla ricchezza della città. I Teleri ondolindelore, detti anche “Teleri quenya” hanno mantenuto gran parte delle loro tradizioni: il sangue telero è ben visibile nella carnagione olivastra di molti di loro e nei capelli rossi o neri che molti membri fieramente portano. Inoltre, nonostante pubblicamente tendano a parlare in quenya ondolindelore, nelle loro dimore parlano ancora in telerin di Rotiniel, cosa di cui vanno assai orgogliosi. Il ruolo che si sono ricavati all’interno della comunità è quello di mercanti e costruttori di navi ed inoltre hanno posizioni rilevanti nel clero di Earlann e Morrigan. I Quenya teleri hanno mantenuto molto della mentalità telera e sono quelli più spesso propensi ad avere a che fare con gli atani (umani) .
Il mio caro amico Olwe mi presentò una volta una telera di Ondolinde, una certa Lote. Devo riconoscere che se non fosse stato per la presentazione del  mio amico,con i suoi capelli rossi e la carnagione olivastra, non la avrei in nessun modo potuta distingure dai Teleri di Rotiniel.


## Leggende telere

Leggende telere
I membri della stirpe di Marip’in vengono chiamati “Teleri” poiché sono gli ultimi arrivati, la più giovane tra le stirpi degli Eldar: “teler” significa “ultimo” infatti. Tra i vari nomi con cui sono chiamati ho citato anche Nelyar,” i terzi” (in riferimento al fatto di essere la terza stirpe elfica… escludendo i drow ovviamente) e Lindar, grazie alle loro splendide canzoni e storie. Proprio di queste storie voglio parlare: i Teleri amano narrare storie, spesso raccolte nei porti di mezza ardania oppure avventure che loro stessi hanno vissuto, oltre che antichi miti.
I Teleri possiedono moltissime antiche leggende, alcune talmente strambe da non risultare credibili nemmeno ai bambini teleri, altre invece molto più verosimili. Ho deciso di accennare  ad un paio di queste.

- La leggenda dei Luinfairi, gli “spiriti azzurri” : si dice che quando dei marinai muoiano sprofondando in mare il loro spirito non  riesca a giungere al Tulip, ma rimanga arrabbiato in mare ad invidiare chi lo solca. Sembra che questi spiriti abbiano attaccato in passato varie volte Rotiniel, l’ultima volta durante il regno di Ersyh, l’Aran Triste. Si dice siano non morti azzurri come il mare e con occhi che ardono di gelide fiamme azzurre, coperti di alghe, e che abbiano artigli affilati come lame.
- Il  Delfino di Cristallo: Si dice che il Delfino di Cristallo fu evocato con un antichissimo cerimoniale dal clero di Earlann e che quest’ultimo lo concesse ai Teleri per proteggere le coste dagli attacchi dei serpenti marini, che pare fossero una volta ben più frequenti di oggi. Si dice sia velocissimo e dalla gran forza ed astuzia. Sembra che dorma nel fondale nei pressi di Rotiniel e che si risveglierà solo per aiutare nel momento del pericolo.
- Il tridente di Marip’in: secondo questa leggenda Marip’in il Viaggiatore, durante un viaggio in nave, perse il suo possente tridente in mare. Pare abbia proprietà magiche e chi lo troverà potrà “comandare le acque e purificare le terre nel nome dei Valar”.
- La  Ciria Fairion , la nave fantasma: ci sono numerosissime versioni riguardo questa leggenda e forse qualche sfondo di verità c’è dietro le storie di questi marinai.
- I Loti Atalantar Morricaneva, i Fiori Cadenti di Morrigan: secondo i Teleri le stelle cadenti sono dei fiori che Morrigan tiene trai i suoi capelli scuri e che,quando essa si pettina, a volte cadano:pare che se una cada su un Elda,egli venga dotato di misteriosi poteri magici.
Ce ne sarebbero molte altre ma mi accontento di raccontare queste. Se siete curiosi di saperne altre andate pure a Rotiniel e chiedete, i Teleri vi accoglieranno con calore e ve ne racconteranno in gran numero.
Con questo penso di poter concludere il mio trattato, che è solo un frammento di conoscenza di fronte alla sapienza dell’Onnisciente Oghmar: Egli sia Lodato!
Dedico questo scritto al mio amico elfo Olwe, senza il quale non avrei potuto imparare così tanto sulla sua stirpe.


5 Forense, anno Imperiale 272
Elrik  Donovan
Storiografo Imperiale